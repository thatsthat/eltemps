L'estabilitat es mantindrà, però hi haurà matisos en el temps de diumenge, a la vegada que la calor cedirà una mica. Una baixada de les temperatures temporal abans de la calorada que tindrem la setmana que ve.

Lles de Cerdanya (Jordi Juvanteny)

Sol amb núvols baixos al Camp de Tarragona

El dia serà assolellat, però també amb núvols baixos a Ponent i a la meitat sud del país. De fet, el cel més tapat a primera hora del dia serà al Camp de Tarragona, on no es descarta algun plugim de curta durada. A les hores centrals del dia creixeran nuvolades d'evolució en zones de muntanya que seran inofensives i no esperem que deixin precipitació, a tot estirar alguna gotellada entorn de les capçaleres del Ter i del Freser.

Durant la matinada, el pas d'una petita i desgastada línia frontal reforçarà el vent de tramuntana a la zona del cap de Creus; anirà perdent pistonada al llarg del dia, però alterarà la situació marítima al sector de la Costa Brava, amb àrees de forta maror. A la resta s'imposarà el vent de component sud, la marinada, que ens pot deixar algunes ratxes moderades.

La temperatura mostrarà una lleugera tendència a la baixa, sobretot pel que fa a la màxima. A primera hora perdrem algunes dècimes o un parell de graus en general, tot i que en alguns sectors com la costa aquest descens serà ben poc notori. Arrencarem l'últim dia de la setmana amb una temperatura que se situarà entre els 15 i els 19 ºC, i es repetiran els valors tropicals a la costa.

La màxima baixarà de manera més clara, sobretot cap al prelitoral, el Camp de Tarragona, la Catalunya Central i el nord-est, on podran perdre fins a 4 o 5 graus. Temperatura estable, en canvi, cap al nord-oest del país. En qualsevol cas, les màximes es mouran entre els 25 i els 32 ºC i arribaran fins als 34 a les comarques de Ponent.

I dilluns...

Tindrem pocs canvis des del punt de vista meteorològic, un nou dia de sol tot i el pas de bandes de núvols prims o d'alguna nuvolada de tarda i una temperatura que es mantindrà amb valors elevats al migdia, per damunt dels 30 ºC en diversos punts de l'interior, després d'una nova nit que haurà estat tropical a la façana litoral.
