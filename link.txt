Després d'una setmana de monotonia meteorològica, en què els núvols baixos han estat indubtablement el plat principal del menú, sembla que el temps vol canviar, però no pas cap a un temps més assolellat, sinó cap a encara més núvols i l'arribada de precipitacions de la mà d'un front que arribarà aquest dissabte a Catalunya.

Nuvolositat compacta, sense descartar alguna gota

Durant tot el dia, els núvols baixos faran acte de presència arreu del país. Seran uns núvols més trencats al Pirineu, on deixaran entreveure el sol. A la resta del territori, el cel pot fer l'intent esqueixar-se en algun moment, però no passarà d'alguna clariana tímida i transitòria a Ponent o a la Catalunya Central.

Sobretot durant la tarda podria caure alguna primera gota a punts de la costa o del prelitoral, signe del canvi de temps que estarà arribant. També de cara al vespre pot caure alguna precipitació feble a la cara sud del Pirineu occidental, amb una cota de neu entorn dels 2.000 metres.

Cel ennuvolat a Arenys de Munt (Montse Mora)

Baixa una mica el termòmetre

A primera hora, la temperatura es mantindrà semblant, perquè el cel tornarà a estar ben tapat. Per tant, serà un matí més en què parlem d'un ambient poc fred i molt suau, amb temperatures mínimes per damunt dels 10 ºC a la costa i punts del prelitoral i poques glaçades, concentrades exclusivament al Pirineu.

Al migdia, com que el cel es mantindrà més ennuvolat, sí que el termòmetre pot baixar entre dos i quatre graus, sobretot a l'interior, per la qual cosa serà més difícil assolir la marca dels 20 ºC. En general, ens mourem entre els 12 i 17 ºC i fins a 18 o 19 ºC a tot estirar a Ponent o a l'interior de l'extrem nord-est.

I el cap de setmana...

Ens porta canvis, en forma de precipitacions que arribaran el matí de dissabte al Pirineu i a Ponent i s'estendran durant la tarda a la resta del país. La neu farà acte de presència per damunt dels 1.600 metres, però difícilment baixarà més avall perquè no arribarà gaire aire fred. Diumenge serà un dia de temps més estable.
