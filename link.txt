Aquest cap de setmana es presenta amb un temps força mogut a causa del pas d'un embossament d'aire més fred que travessarà Catalunya. Ens portarà un dissabte molt inestable, sobretot a la meitat nord. Diumenge, l'aire fred s'anirà enretirant a poc a poc i tornarà a deixar pas a unes hores de treva,  però encara amb algunes restes d'inestabilitat. La temperatura, després de disparar-se entre dijous i divendres, tornarà a recular.

Ruixat a Vilajuïga(Jesús Blanco)

Dia de ruixats i tempestes

L'embossament d'aire fred d'uns -20 ºC a 5.500 metres creuarà Catalunya i farà que parlem d'un temps més inestable, amb precipitació que ja des de la matinada s'ha iniciat per Ponent i el vessant sud del Pirineu.

 

Bon dia! Comencem amb pluja #Radar @meteocat ?Podeu seguir el temps actual a la secció "Quin temps fa ara?" al portal d'@eltempsTV3 ? https://t.co/x9cQfxOSHX #ElTemps3Cat pic.twitter.com/sPKevmnvVZ
 Alberto Alcántara (@alcantara_alb) April 26, 2025

Des d'aquí, fins al migdia, la pluja s'anirà desplaçant de sud-oest a nord-est, cap a la resta de la serralada pirinenca i a les comarques del nord-est. En general, esperem xàfecs poc abundants, però en alguns casos poden descarregar amb intensitat i acumular més de 20 l/m² en mitja hora.

Durant la tarda, quan tindrem l'ull de l'embossament a la vertical de Catalunya, els xàfecs es mouran de nord-oest a sud-est, des de la serralada Pirinenca cap al quadrant nord-est, la Catalunya Central, el litoral i prelitoral central i el nord del Camp de Tarragona. Tot plegat amb una cota de neu que baixarà dels 2.400 als 2.000 metres, i fins i tot una mica més a la cara nord. Per aquest motiu, ja tenim activats avisos per intensitat de pluja del Servei Meteorològic de Catalunya.

En general, seran unes precipitacions que quedaran concentrades a les comarques del nord i nord-est de Catalunya, per la qual cosa esperem més estones de sol al Camp de Tarragona, al sud de Ponent o a les Terres de l'Ebre.

(WRF / 3Cat)

El vent del nord farà baixar la temperatura

Entrarà el vent del nord, de tramuntana a l'Empordà cap al vespre, i de cerç o mestral a les Terres de l'Ebre i el Camp de Tarragona a partir del matí, amb ratxes fortes que poden ubicar-se per damunt dels 70 km/h i que escombraran els núvols en aquests sectors.

La temperatura a primera hora encara ha estat força suau, amb valors d'entre 10 i 15 ºC a una gran part de Catalunya, però serà al centre de la jornada quan notarem un clar descens tèrmic, sobretot al Pirineu i en comarques d'interior del nord, entre 4 i 10 graus menys que divendres.

El descens serà poc o gens notori a la costa perquè la temperatura, tot i que ha sigut suau aquests dies, no s'ha disparat tant com a la resta. A la Costa Daurada, pujarà a causa del mestral. En general parlarem de màximes que es mouran entre els 18 i 25 graus, però clarament per sota al Pirineu i en punts d'interior del nord-est.

 

Diumenge, més estones de sol amb restes d'inestabilitat

Durant la matinada de diumenge s'aniran apagant els últims ruixats, que donaran pas a un diumenge una mica més tranquil però on encara tindrem restes d'inestabilitat. Serà un dia on encara tindrem precipitació a l'extrem nord del Pirineu, entre l'Aran i el nord del Pallars, i també repetirem alguns ruixats de tarda a les comarques del Pirineu i el Prepirineu o de la Catalunya Central. Ara bé, seran més locals i molt menys importants que els de dissabte.
 

 
