Arriba el divendres i amb ell l'últim dia de la tardor d'enguany. El front de les últimes hores ja ens haurà acabat de creuar i tan sols en quedaran les ventades de mestral i tramuntana als dos extrems del país, que es mantindran, amb alts i baixos, uns quants dies amb nosaltres. L'anticicló de les Açores, situat a l'Atlàntic, s'anirà reforçant, però abans no se'ns tiri al damunt durant la setmana vinent, s'aniran escolant cues de front pel Pirineu que poden deixar alguna nevada a la cara nord, per exemple, diumenge a la tarda. Uns fronts que també seran els responsables de donar via lliure al mestral i tramuntana a continuar bufant.

Núvols al Pirineu i ventades fortes

En general farà sol, tot i que el dia podrà començar amb algun banc de boira o boirina que es trencarà ràpidament. Ara bé, a la cara nord del Pirineu el cel es mantindrà força tapat al llarg de tota la jornada, amb núvols de retenció. La nevada s'anirà aturant al voltant de mig matí o migdia, amb una cota de neu que ja durant la matinada haurà baixat fins a pràcticament qualsevol cota, en aquest sector de la serralada pirinenca. La zona del massís del Port també quedarà mig ennuvolada.

El vent serà continuarà sent notícia, amb ratxes superiors als 100 km/h a les zones més exposades i dels 70 als dos extrems del país. Per aquest motiu continua vigent l'avís del Servei Meteorològic de Catalunya per vent fort i estat de la mar.

Núvols lenticulars, pentinats pel vent, a la zona del Montseny des de Sant Pere de Vilamajor (Josep Maria Bosch)

Clatellada termomètrica

Sens dubte, després de l'ascens marcat de les últimes jornades, la noticia del divendres serà la baixada de la temperatura. Al nivell de referència de 850 hPa (uns 1.500 metres) passarem dels 11 graus de dijous al matí a només 1 grau positiu divendres a la mateixa hora. Un descens que evidentment també es notarà en superfície. Ara bé, als llocs on bufi el vent, difícilment hi podrà glaçar amb facilitat.

Al migdia els termòmetres també quedaran més curts, amb màximes que en molts casos es mouran entre els 10 i 14 graus, però ja no arribaran als 20 ºC com ha passat les últimes tardes.
 

I el cap de setmana...

En general es mantindrà l'ambient assolellat, però el cel ennuvolat al Pirineu, sobretot a la cara nord. La temperatura es recuperarà dissabte al Pirineu, però encara no haurà tocat fons a la resta. Diumenge el mercuri pujarà arreu, abans de l'arribada d'una nova línia frontal.
