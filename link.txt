L'oposició entre la pertorbació del sud-oest peninsular i l'anticicló dels Balcans seguirà impulsant vents humits, de llevant o gregal, a Catalunya. De nou són possibles alguns cops forts al litoral o prelitoral i es mantindrà l'avís del Servei Meteorològic de Catalunya per onatge al sud de la Costa Daurada.

Núvols abundants i ullades de sol

Mantindrem un cel amb núvols abundants en general, potser amb més oportunitats de veure estones de sol a la meitat nord. En canvi, tot indica que continuarà plovent durant tot el dia a les Terres de l'Ebre, sobretot entorn del massís del Port. Per això continua actiu l'avís per acumulacions de precipitació superiors als 100 mm en 24 hores.  

A la resta del país hi ha una previsió molt més incerta, però sempre amb la idea que la pluja sigui més aviat feble, dispersa i poc abundant. La cota de neu pujarà en general dels 1.600 als 1.800 metres. Aquí teniu un exemple de la precipitació prevista per a les pròximes 24 hores pel model WRF:

Mapa de precipitació prevista per a les pròximes 24 hores per a dimarts(WRF / 3Cat)

Temperatura diürna més alta

Esperem temperatures de primera hora molt semblants a les de dilluns. Un panorama poc fred, amb una lleugera pujada de les mínimes a l'oest i una lleugera baixada en punts del litoral o prelitoral, però cap canvi rellevant. Al migdia, la temperatura pujarà 3 o 4 ºC en bona part de la meitat nord de Catalunya, mentre que canviarà poc al litoral central, a la Costa Daurada i a l'interior de les Terres de l'Ebre. A Ponent assolirem valors de fins a 20 ºC i a les Terres de l'Ebre i al prelitoral Central, uns 17 o 18 ºC.

I dimecres...

Durant unes hores més poden mantenir-se condicions semblants a les de dimarts, amb més possibilitat de pluja abundant al terç sud i plugims dispersos en altres punts del litoral o prelitoral. La temperatura no canviarà gaire.

 
