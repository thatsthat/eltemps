 

L'últim dia de la setmana es caracteritzarà per unes temperatures que aniran baixant, per fases. Tendirem a uns valors que donaran un lleuger respir, després d'una setmana de valors molt extrems, de canícula avançada. Malgrat tot, caldrà tenir paciència, perquè el descens de la temperatura no es notarà a tot arreu igual. L'aire fred en altura començarà a retirar-se, però el temps seguirà una mica insegur.

Tempesta a Solsona(Claustre Moncunill)

Nova tongada de tempestes

De fet, hi ha una mica d'incertesa en la previsió, i no tots els models calculen la mateixa distribució de pluja. En conjunt, el matí ha començat amb alguns núvols alts i mitjans en retirada el nord-est, i d'altres arribant per la vall d'Aran, associats a un front que rellisca per França. Tot i la presència d'algunes pinzellades de núvols prims, farà sol en general.

El cel anirà canviant a partir de mig matí i el migdia, amb la formació de nuvolades d'evolució. Cap al migdia s'esperen els primers xàfecs, en punts del Pirineu i Prepirineu i, probablement, en punts del prelitoral central i nord.

Amb el pas de les hores, aquests xàfecs s'intensificaran i s'estendran pel nord-est, i poden arribar a la Costa Brava i el nord de la Costa Central. Localment, hi haurà alguna fenomena intensos, amb tempesta i calamarsa, amb registres puntualment molt abundants, tot i que es preveuen tempestes menys virulentes que les d'ahir.
 

En qualsevol cas, el Servei Meteorològic de Catalunya ha activat un avís per pluja forta que afecta diverses comarques del nord-est.    

Temperatura en descens per fases

El dia comença amb temperaturs clarament més baixes que ahir a tot l'Empordà, en punts de l'Alt Pirineu i el nord de Ponent, mentre que a la resta tenim valors molt semblants o una mica superiors. Encara hem tingut valors tòrrids, sobretot al litoral central.
 

Pel que fa a les màximes, es relaxaran un mica cap a l'Empordà i el prelitoral nord. Localment, poden pujar respecte a dissabte en punts del nord-est perquè hi haurà menys tempestes, i pel prelitoral sud i les Terres de l'Ebre. Calculem valors de 36-37 ºC per Ponent, les Terres de l'Ebre, el prelitoral central i sud.

La pròxima nit ja es registraran baixades més generoses, a l'interior i també en molts punts de la costa.

I dilluns...

La temperatura baixarà en general, tant de dia com de nit, en alguns casos amb alegria, i se situarà en valors al voltant de la mitjana climàtica per l'època. Es preveuen alguns xàfecs en punts del nord-est, amb poca aigua en general.

 

 

 
