Les temperatures altes es mantindran el que queda de setmana, però com a novetat l'acostament d'aire una mica més fred a les capes altes atmosfèriques implicarà l'aparició d'alguns ruixats i tronades a les tardes, sobretot al Pirineu. 

Una altra jornada assolellada, però amb algun núvol

El matí serà d'ambient completament assolellat arreu el país, potser amb algun banc de boira puntual en trams de la costa, amb un mar ben tranquil. A la tarda sí que esperem el creixement d'algunes nuvolades en punts del Pirineu, que podrien acabar descarregant algun ruixat puntual de caràcter més aviat poc important.

També arribaran algunes bandes de núvols prims pel terç oest del país que poden deixar un cel mig enteranyinat i puntualment també es pot acostar alguna nuvolada des de l'Aragó, que no descartem que pogués deixar escapar alguna gotellada en punts de les comarques de Ponent.

Ambient amb regust estiuenc a l'Estany (Jaume Rovira)

Ambient estiuenc, amb 37 °C a Ponent

La temperatura matinal repuntarà pràcticament arreu del país entre 1 i 3 °C així que la nit tropical pot arribar a altres sectors, sobretot de la façana costanera. Les mínimes esperem que es moguin entre els 15 i 21 °C en conjunt.

Les màximes es mantindran sense gaires canvis. Poden baixar lleugerament en comarques de la costa i prelitoral, però, en canvi, encara poden pujar un o dos graus a les comarques del terç oest del país. Això farà que parlem de la possibilitat d'assolir o superar els 37 °C a les comarques de Ponent i de l'interior de les Terres de l'Ebre, un fet que també dependrà de la nuvolositat. Oscil·laran entre els 27 i 34 °C en general. Aquests valors es podrien repetir de cara a la tarda de dissabte.

I el cap de setmana...

Es mantindrà la calor estiuenca, no habitual en aquestes dates. Com a novetat, hem d'esperar, després d'uns matins tranquils, unes tardes amb ruixats i algunes tronades que poden caure en punts del Pirineu i Prepirineu i potser en altres zones de muntanya del nord-est i com també alguna que pot d'arribar des de la Franja de Ponent, mentre que a la resta l'ambient assolellat serà el protagonista. Arribarà una mica de pols sahariana en suspensió.
