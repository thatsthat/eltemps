Sumem 21 dies consecutius amb màximes de 35 ºC o més a Catalunya i tot indica que aquesta jornada serà l'última que assolirà aquest valor. La calor intensa es retira, a poc a poc, per transitar cap als valors normals de mitjans d'agost. A més, la pluja arribarà a indrets on fa dies que no cau ni una gota.

Grans nuvolades (Josep Anton Massagué)

Temps insegur amb ruixats

Unes quantes bandes de núvols avançaran de sud-oest a nord-est, és a dir, núvols que viatjaran des de les Terres de l'Ebre cap a les de Girona. Durant el matí, pot caure alguna gotellada cap a l'Alta Ribagorça, als Pallars, la Noguera o el nord del pla de Lleida, poca cosa i passatgera. En canvi, els núvols que apareixeran al Camp de Tarragona a partir del migdia, deixaran ruixats a l'àrea de Barcelona durant les hores centrals del dia i es mouran amb rapidesa cap a les comarques de Girona. En paral·lel, a primera hora de la tarda s'esperen ruixats a Ponent i al massís del Port. Les pluges més intenses s'esperen al Pirineu a partir del migdia i a Ponent a partir de la tarda.

Temperatures avall

Les mínimes i les màximes baixaran, sobretot, a l'oest del país. Per contra, el vent de sud-est permetrà una lleugera pujada de les temperatures a l'Empordà, al Pla de l'Estany i a la Garrotxa. Les temperatures més altes del dia rondaran els 36 ºC al pla de Lleida.

I els pròxims dies...

Dimecres direm adeu a la calorada tan intensa dels últims dies i setmanes. Les màximes no arribaran enlloc als 35 ºC per primer cop des del 21 de juliol, tindrem temperatures normals per aquestes dates. A banda de la baixada de la temperatura, sembla que serà el dia més insegur de la setmana amb ruixats i tempestes fora del Pirineu que afectarien la Catalunya Central i la façana costanera. A partir de dijous, els dies tindran dues cares: matins de sol i tardes de ruixats.
