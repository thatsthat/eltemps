La situació d'inestabilitat anirà a més a partir d'avui i de cara al cap de setmana. La temperatura en superfície continuarà sent alta, tot i que ja més normalitzada per l'època de l'any, però entrarà aire més fresc per les capes altes de l'atmosfera que farà que creixin nuvolades importants a les tardes i que sovintegin els ruixats i les tempestes.

Nit tropical i tòrrida

Aquest divendres ha començat amb força sol i amb alguns núvols residuals dispersos per l'interior, que s'aniran trencant al llarg del matí. També ens hem llevat amb temperatures especialent altes al litoral, on la nit ha tornat a ser tòrrida, amb mínimes per sobre dels 25 ºC a la Costa Central, la Costa Daurada i la zona de l'Alt Empordà. Les mínimes han estat tropicals, per sobre dels 20 ºC, a molts indrets del país.

Tempestes de tarda

Les nuvolades començaran a créixer ràpidament ja a mig matí al Pirineu, on a partir de migdia sovintejaran els ruixats. Durant la tarda, les tempestes s'estendran a la resta de Catalunya: per la Catalunya Central, el prelitoral Central i, de manera més puntual, per Ponent i el nord del Camp de Tarragona. Localment hi haurà tempestes que podran descarregar amb força, i fins i tot alguna pedregada a l'interior de les comarques de Girona. El Servei Meteorològic de Catalunya ha activat els avisos per intensitat de pluja.

Canovelles (Joan Pérez Prat)

Cap de setmana

Les temperatures aniran clarament a la baixa el cap de setmana en molts indrets, tot i que no es normalitzaran respecte a les que toca que faci al juliol fins a l'inici de la setmana que ve. La baixada de la temperatura es notarà especialment a les nits de l'interior, sobretot la de dissabte.

Dissabte

Tornarà a ser de matí assolellat o variable i de nuvolades que creixeran ràpidament. A partir de migdia, ruixats i tempestes que poden descarregar amb forta intensitat i acompanyats de pedra. Les precipitacions més importants es concentraran a Ponent i al nord i centre del país.

Diumenge

L'aire fred en altura començarà a retirar-se, però encara tindrà temps d'alimentar més tempestes, que podrien afectar el nord i la façana litoral.

 

 
