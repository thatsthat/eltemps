Aquest dimarts tindrem un primer embat de calor molt intensa d'aquest episodi, que es preveu llarg. La temperatura pot arribar als 39 ºC, potser fins i tot amb algun valor de 40 ºC. La presència de núvols alts pot frenar una mica els valors extrems. En tot cas, està activat el primer avís per calor.

Sol matinal, cel més variable a la tarda

El cel es veurà assolellat durant la primera part del dia a tot el país. A la tarda, canviarà lleugerament. 

D'una banda, es preveuen alguns núvols alts i, per l'altra, nuvolades de calor que s'aniran desenvolupant pel Pirineu, Prepirineu i interior del nord-est. És possible que fins i tot descarregui algun xàfec puntual molt esquifit, més probable al sector del Pirineu Oriental. 

Cap al vespre, s'acumularan alguns núvols baixos al sud de la Costa Daurada.

A tocar dels 40 ºC

S'han registrat pujades de 3 o 4 graus de la temperatura de primera hora en una gran part de la meitat nord. En canvi, han baixat a bona part del Camp de Tarragona i a l'est de les Terres de l'Ebre. Hem tingut alguns valors tòrrids, principalment al voltant del litoral central. 

 

Durant les hores centrals del dia, la temperatura pujarà lleugerament en general, però es registraran alguns ascensos de 3 a 4 graus en punts de les Terres de l'Ebre, Ponent, el Prepirineu o l'Alt Empordà. Les màximes més altes voltaran els 38-39 ºC a les Terres de l'Ebre i Ponent, on probablement caurà algun valor de 40 ºC. A l'Alt Empordà es preveu arribar a 36 ºC. Tindrem molts valors d'entre 30 i 35 ºC en general.

Vent del sud i tramuntana reescalfada

La distribució de la temperatura tindrà molt a veure amb els vents superficials. Al nord de l'Empordà bufarà la tramuntana reescalfada, amb alguns cops forts. En general, dominarà el vent del sud durant bona part del dia. També s'esperen alguns cops forts cap al vespre al sud de Ponent.

I dimecres...

La temperatura baixarà una mica en general, fins i tot de manera més generosa en punts de les Terres de l'Ebre i de l'Alt Empordà. Tindrem una petita treva pel que fa als avisos de l'SMC. Ara bé, de calor en farà, lògicament, i tornarem a voltar els 37 o 39 ºC per Ponent. També esperem bandes de núvols prims. La part més calorosa de la setmana arribaria a partir de dijous.

 

 
