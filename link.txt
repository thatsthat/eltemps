El centre de l'anticicló atlàntic es desplaçarà cap als països escandinaus, de manera que s'obrirà un forat perquè la pertorbació del centre d'Europa s'acosti cap a nosaltres. Ens afectarà de manera tangencial, però n'hi haurà prou per portar un canvi de temps, que començarà aquest dimarts.

Núvols prims i deixants de condensació a Platja d'Aro (Ramon Busqué)

Canvi de vents

El primer efecte d'aquest moviment de centres d'acció serà el canvi en el patró de vents. El mestral s'anirà apagant durant el matí i la tramuntana persistirà fins al migdia, amb cops forts. A partir de llavors, el vent entrarà de gregal a la Costa Brava, i de llevant i sud-est a la resta del litoral, amb cops moderats.

Xàfecs de tarda

Els núvols baixos del vessant nord del Pirineu es trencarant transitòriament durant el matí. A la resta de Catalunya, dominarà el sol durant la primera meitat del dia, amb intervals de núvols al nord-est, de tipus alt i mitjà en general, i de tipus baix en punts del litoral.

A la tarda, la nuvolositat augmentarà: es tornarà a tapar al vessant nord del Pirineu i creixeran nuvolades pel Prepirineu i el quadrant nord-est. Amb el pas de les hores, els núvols s'estendran per tota la façana litoral. Resistiran les clarianes per Ponent o a l'interior del Camp de Tarragona i les Terres de l'Ebre, on ja es taparà durant la nit.

De la mà d'aquestes nuvolades, arribaran xàfecs a partir de mitja tarda, en punts del Prepirineu, el Pirineu oriental, l'interior del nord-est i la façana litoral i el prelitoral: d'entrada per la Costa Central i, al final del jorn, per la Costa Daurada. Els ruixats poden descarregar amb intensitat forta. El Servei Meteorològic de Catalunya ha activat l'avís per intensitat de pluja.  Al final del dia també poden entrar ruixats des de la Catalunya Nord cap a l'Alt Empordà.

Menys contrast tèrmic 

La temperatura de primera hora ha tornat a baixar a l'Aran i l'Alt Pirineu i en punts de l'Alt Empordà, mentre que ha pujat a la resta. Les màximes, amb l'entrada de vents més humits i nuvolositat amb xàfecs, baixaran a la meitat nord i est, de manera més notable cap a l'interior del nord-est. Els valors més alts es donaran a Ponent, les Terres de l'Ebre i la Costa Daurada, on encara resistiran valors d'uns 27 o 28 ºC. A la resta del país ens mourem entre uns 20 i 25 ºC.

I dimecres...

Encara hem de veure com se situa la pertorbació, que és una bossa freda en alçada i ja sabem que es comporten d'una manera anàrquica de vegades. De moment, tot apunta que continuaran els xàfecs localment intensos, però seran molt irregulars. Els més abundants i reincidients es localitzaran especialment a l'extrem sud.

 

 
