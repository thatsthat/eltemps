Després d'un primer dia de juliol passat per aigua, amb registres superiors als 50 l/m² i sense calor, amb màximes ben curtes, torna l'estabilitat. L'aire fred responsable de les pluges, ruixats i tempestes de dilluns ha marxat i a partir d'ara tindrem aires més temperats. Les calorades arribaran més enllà del 10 de juliol.

Cel blau i terra moll, Mercedes Creus

Sol i alguns ruixats

Matinada ben tranquil·la i majoritàriament serena. Només hi haurà núvols baixos a la Catalunya Central, fruit de la gran humitat existent després de les pluges de dilluns, i a la Costa Central, entre el delta del Llobregat i la Selva. Els núvols de la costa desapareixeran a partir del migdia, mentre que a la tarda creixeran nuvolades al Prepirineu i Pirineu oriental. S'esperen alguns ruixats, la majoria febles, al Berguedà, Osona i el Ripollès. Fora del nord del país, el temps serà assolellat, amb alguna teranyina de núvols prims.

Més contrast tèrmic

Mínimes avall i màximes amunt. La nit tropical abandonarà les terres de l'interior i només es concentrarà a la primera línia de mar, sobretot a la Costa Central i al delta de l'Ebre. Pel que fa a les màximes, pujaran amb força a la Catalunya Central i al Prepirineu. Tot i així, les màximes més altes del dia correspondran a Ponent i a les Terres de l'Ebre, amb valors entre 30 i 32 ºC.

I els propers dies...

El temps pren el camí de l'estabilitat, amb un dia amb predomini del sol, malgrat la presència d'alguns núvols de tarda amenaçadors al Pirineu. Les temperatures es mantindran estancades fins dijous i després arribaran dies de calor estival.

 
