Aquest diumenge, la pertorbació atlàntica és més a prop de Catalunya i ens envia un primer front amb cara i ulls. A hores d'ara, tot indica que arribarà ben de la mà dels Reis, a última hora del dia, per l'extrem nord-oest. No plourà durant les cavalcades, però caldrà estar pendents del vent en alguns casos. El Servei Meteorològic de Catalunya ha activat l'avís per possibles cops de més de 70 km/h.

Cel mig ennuvolat a l'Escala(Marta Parés)

Precipitacions pel nord-oest a partir del vespre

Una gran part del dia estarà marcat pel pas de núvols alts i mitjans, que s'afegiran als bancs de boira matinals. La boira s'estendrà al llarg de la depressió central. Amb el pas de les hores s'anirà reduint, però alguns bancs encara podrien ser persistents, sobretot cap al nord de Ponent. També són probables alguns bancs de núvols baixos en punts de l'Empordà.

Les primeres precipitacions arribaran poc abans de la mitjanit per l'extrem nord-oest de Catalunya, molt probablement per l'Alta Ribagorça. Després de la mitjanit, començaran a afectar la resta de comarques del terç oest, tot i que amb quantitats molt poc abundants en general. La cota de neu se situarà, inicialment, cap als 1.800 metres.

Més vent a partir del vespre

Pel que fa al vent, que bufarà amb component sud i oest, deixarà cops forts al litoral nord, sobretot entre el nord de la Costa Central i el sud de la Costa Brava, però també s'intensificarà als cims del Pirineu, i altres punts elevats. 

Cops de vent previstos per a diumenge a les 19 del vespre(WRF / 3Cat)

Poc fred

Amb el domini dels vents de l'oest i sud-oest, les temperatures mantindran o pujaran una mica més en general, malgrat que el dia ha començat amb valors més baixos que ahir a la meitat sud del país, i que les màximes també poden quedar lleugerament més curtes a les Terres de l'Ebre.

El vent del sud-oest farà remuntar la temperatura en punts del nord-est, on esperem màximes de fins a 18 ºC. També arribaran cap als 17 o 18 ºC al litoral i prelitoral central, i als 13-16 ºC en general.

 

Els Reis porten una mica de pluja, neu i vent

Dilluns, el dia de Reis, acabarà de passar el front fred associat a la pertorbació atlàntica. Hores després, arribarà una línia d'inestabilitat. El primer front avançarà de matinada i deixarà precipitacions molt poc abundants a la meitat oest de Catalunya. La segona tongada de precipitació trigarà unes hores i arribarà per l'extrem nord de Catalunya, en forma de línia d'inestabilitat. La precipitació es repartirà pel Pirineu, amb una cota de neu que anirà baixant dels 1.600 als 1.200 metres. Cap al vespre, els ruixats saltaran cap a altres punts del quadrant nord-est, amb quantitats de precipitació molt modestes. Bufarà vent de component oest i, al final del dia, s'intensificaran el cerç, el mestral i la tramuntana als dos extrems del país. El Servei Meteorològic de Catalunya ha activat un avís per vent. 

 
