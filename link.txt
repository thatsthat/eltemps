Dia canicular al 100%. Dia de platja, de piscina, d'ombra o d'aire condicionat. Torna la calor intensa o sufocant a Ponent. Si bé no tindrem cap pic extraordinari de calor, sí que aquesta calor elevada mantindrà les màximes cap als 38 ºC. Pel que fa a l'estat del cel tindrem poquetes novetats.

Dia de calor a Olost, Sílvia Vallès

Sol i algun ruixat puntual

Tornarem a repetir un altre dia de sol, amb alguns núvols de bon matí a la Costa Daurada. No us amoïneu pas, marxaran amb rapidesa per deixar un temps magnífic de platja. La novetat del dia arribarà a la tarda amb l'aparició d'alguna nuvolada entre l'Alt Berguedà, el nord del Lluçanès i el Ripollès, on avançada la tarda s'espera algun ruixat molt localitzat, de curta durada i acompanyat de tempesta. Amb l'arribada de la nit, el cel tornarà a quedar serè.

Les màximes fregaran els 40 ºC

El Meteocat té activat l'avís per calor a tres comarques de l'oest del país, són: la Noguera, el Segrià i el Pla d'Urgell.

 

S'esperen màximes en aquestes comarques de 39 ºC i no es descarta que en alguna població el mercuri toqui els 40 ºC. La calor serà molt intensa a l'oest de país, mentre que a la resta seran molt similars a les de dimarts, amb valors entre 34 i 36 ºC. A la costa, la xafogor es deixarà sentir una mica més.

I els propers dies...

L'estabilitat està garantida durant tota la setmana. Només al Pirineu apareixeran algunes tardes alguna nuvolada amenaçadora. La tarda més insegura sembla que serà diumenge. Les temperatures persistiran altes, similars a les actuals, fins la setmana que ve.
