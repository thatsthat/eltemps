El front de dissabte al vespre s'ha desfet aquesta matinada, però la inestabilitat no desapareix. El solc d'aire fred en alçada es farà més profund, i el temps serà més insegur i caòtic, amb tempestes més fortes i amb més abast. El Servei Meteorològic de Catalunya ha activat un avís per intensitat de pluja. A més, entrarà amb força la tramuntana per l'Empordà i dominaran els vents de component est a la resta de la costa.

Més núvols, xàfecs i tempestes

La nuvolositat ha estat abundant de matinada, pel pas del front que ha deixat alguns xàfecs, principalment en punts del nord-oest. El dia ha començat amb algun ruixat al Pirineu i força ennuvolat per núvols baixos cap a la meitat sud del litoral i prelitoral.

Durant el matí es preveu un temps més insegur en aquest sector del sud del país: no tots els mapes del temps ho indiquen, però hi ha possibilitat que alguns ruixats dispersos entrin des del mar cap a l'interior de les Terres de l'Ebre i del Camp de Tarragona. En qualsevol cas, serien del tot insuficients donada la manca d'aigua en aquest sector del país. A la resta, la nuvolositat serà abundant.

Previsiblement, a partir del migdia, els xàfecs i les tempestes irregulars, localment fortes, reapareixeran amb força al Pirineu, Prepirineu i la Catalunya Central. Sembla que el litoral i central i nord quedaran al marge dels ruixats, que quedarien limitats del prelitoral cap a l'interior.

Temperatura en descens per l'interior

Entre diumenge i dilluns, la temperatura en el nivell de referència dels 850 hPa tendirà a normalitzar-se. A la superfície, diumenge notarem un descens de la temperatura a primera hora per l'oest i en punts del sud de la Costa Brava.

Les màximes seran 3 o 4 graus més baixes a l'oest i el terç nord, i també baixaran al prelitoral. A la costa es mantindran, en general. Això vol dir que ens mourem entre els 28 i els 33 ºC.

I dilluns...

Esperem un matí més aviat assolellat o amb restes de núvols baixos, i alguns ruixats de tarda al Pirineu i nord-est. La temperatura estarà dintre dels valors normals per a l'època, però tot indica que aquestes temperatures normalitzades duraran poc: a partir de dimarts, la calor s'intensificarà novament. Així ho representa el meteograma de la ciutat de Barcelona.

(GEFS / 3CAt)
