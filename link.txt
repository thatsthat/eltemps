Aquest divendres la pertorbació atlàntica se situarà cap a la zona de Galícia, i això implicarà que la influència de vents marítims a Catalunya continuï present: donarà un nou dia de cel tapat i aportarà la humitat necessària per a la formació de precipitacions. De cara a dissabte, entrarem en una segona fase on les precipitacions seran més intenses, abundants i afectaran més territori, coincidint amb l'arribada d'aire fred a les capes altes.

Precipitacions irregulars

De moment, aquest divendres serà de cel tapat en general, però no passat per aigua a tot arreu, ni de la mateixa manera. La pluja més important l'esperem als dos extrems del litoral i a l'interior del nord-est, tot i que ja no tindrem avisos activats per acumulació de pluja. A la resta de la façana costanera també esperem que hi vagi plovent, amb més intermitència i menor abast. 

Durant la segona meitat del dia, aquesta pluja podrà endinsar-se també cap a la Catalunya Central i arribar fins al Pirineu i Prepirineu, sobretot a la cara sud, amb una cota de neu que en aquest sector pujarà dels 1.600 fins a gairebé uns 2.000 metres. En canvi, a Ponent o a la cara nord del Pirineu difícilment hi veuran ploure o nevar.

Cel pràcticament cobert a Manresa (Roser Sala)

Alteració marítima i poc fred

La mar continuarà remenada amb forta maror al llarg de tota la costa catalana, amb ventades d'entre gregal i llevant que es deixaran notar al llarg del litoral i que, tot i que les ratxes no seran gaire destacables, superaran els 50 km/h en alguns sectors de la costa i de zones elevades de les serralades litorals i prelitorals.

La temperatura es mantindrà sense canvis gaire destacables, per la qual cosa tindrem una nit i matinada poc fredes que donaran pas a un matí que començarà amb temperatures entre els 7 i els 12 graus en molts casos. Al migdia, com que el cel estarà ennuvolat, als termòmetres en general els costarà arribar als 14 o 15 ºC, tret de les comarques de Ponent, on poden arribar fins als 17 o 18.

I el cap de setmana...

Hem d'esperar l'arribada de la bossa d'aire fred en altura acompanyada d'un front fred en superfície que travessarà Catalunya entre dissabte a la tarda i fins al migdia de diumenge, amb precipitacions acompanyades de tempesta que podran ser extenses i abundants i deixar de manera general entre 30 i 50 mm i per damunt d'aquests xifres a punts al Prepirineu, on la nevada pot deixar més de 40 cm de neu nova. Això, juntament amb el vent podrà generar torb. La cota de neu serà força irregular, però en general no baixarà per sota dels 1.600 metres.
