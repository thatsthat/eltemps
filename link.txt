La calor va a més, cada dia que passa, sense excessos. El dia més càlid de la setmana serà dissabte, amb calor una mica més intensa del que sol ser normal, però sense ser excepcional. El juny es va acabar sense cap gran calorada i durant aquests primers dies de juliol la calor es manté ben continguda. Potser de cara a la setmana que ve tindrem una calorada amb cara i ulls.

Cel serè a Roses, Mercedes Creus

Només sol

Ens trobem davant d'una jornada clarament assolellada de cap a cap. Només de bon matí hi haurà algun núvol baix o boira alta a la Catalunya Central, que cap al migdia haurà desaparegut del tot. A la tarda, el sol persistirà fins i tot al Pirineu. És tan gran l'estabilitat atmosfèrica que els pocs núvols que neixin al Pirineu no tindran força per créixer.

Màximes de 35 ºC

La nit serà menys suau que les anteriors. Tot i això, encara ens trobem en nits de bon dormir. Només a Barcelona, la temperatura de la nit no baixarà dels 22 ºC. Pel que fa a les temperatures màximes, s'esperen valors de 30 ºC a l'Empordà i al Pla de Bages, de 32 o 33 ºC a la conca de Tremp i en gran part de la Depressió Central i fins a 35 ºC, al Segrià, a la Noguera i a la Ribera d'Ebre.

I els pròxims dies...

Divendres serà ben tranquil amb sol i més calor. El cap de setmana començarà amb sol i calor, però durant la tarda les tempestes agafaran força a tot el Pirineu i el Prepirineu. Fora d'aquesta zona, el temps serà assolellat. Diumenge, sol amb ruixats de tarda i temperatures més curtes.

 
