A poc a poc, el tenaç anticicló d'hivern que ens ha acompanyat durant tota la setmana té els dies comptats i ja comença a donar símptomes de feblesa. Arriba un sistema frontal, no gaire actiu, que ens durà núvols i molt poca precipitació.

Núvols alts i mitjans des de la Garriga / Marc Solé

De les boires als núvols

El matí es llevarà amb boires a les planes interiors. Un altre cop, la gebrada serà intensa al pla de Lleida. A diferència dels darrers dies, les boires s'aixecaran, es trencaran i es dissiparan de la vall de l'Ebre i del sud del pla de Lleida. En aquestes zones tornaran a veure el sol després de cinc dies consecutius de boires persistents. A la resta del país el matí serà variable, tret del Pirineu on el cel estarà una mica més tapat.

A partir del migdia arriba el sistema frontal, amb poca energia, però suficient per deixar una tarda de cel variable arreu i més cobert al Pirineu i Prepirineu. Només s'esperen algunes febles precipitacions a l'Aran i a la cara nord del Pirineu, en forma de neu per sobre dels 2.000 metres.

Temperatures més altes

El vent de mestral que bufarà lleuger o moderat al sud del país permetrà que es remogui una mica l'aire i el fred no s'estanqui tant a les fondalades. Això farà que les mínimes puguin a bona part del país. Per una altra banda, al sud del pla de Lleida pujaran clarament les temperatures per la ruptura de les boires persistents dels darrers dies amb valors que superaran els 5 graus. Les temperatures més altres del dia rondaran els 15 o 16 ºC al litoral.

I el cap de setmana...

El primer cap de setmana de l'any serà prou estable amb un dissabte de cel variable, amb boires no tan persistents al pla de Lleida i un diumenge, amb canvi de temps a partir de la tarda. Un sistema frontal actiu arribarà diumenge a darrera hora del dia que ens durà pluges de cara a Reis a la meitat oest del país. En tot cas, caldrà seguir les noves actualitzacions del temps per verificar el canvi de temps.

 
