Aquest dimecres la DANA o embossament d'aire fred que ja porta uns dies donant de si a la zona del Mediterrani i del sud de la Península es tornarà a acostar a Catalunya, tot i que d'una manera menys contundent. En la seva aproximació, ens enviarà una nova zona més inestable, que farà augmentar la possibilitat de ruixats i tronades.

Pluges i tempestes localment fortes

Des de la matinada les precipitacions aniran entrant de mar cap a terra i s'aniran estenent de sud-oest a nord-est. Les més intenses afectaran el litoral i prelitoral. En aquest sector està activat l'avís per intensitat del Servei Meteorològic de Catalunya. Els xàfecs cap al sud del país poden deixar registres que en 24 hores tornin a superar els 100 mm, motiu pel qual hem d'esperar sumar un bon registre en alguns trams de la façana costanera i prelitoral. De manera una mica més irregular, la precipitació també s'endinsarà a zones interiors, cap a la Catalunya Central i el Prepirineu.

Cel amenaçador a Altafulla (Josep Maria Poy)

Es manté el tràngol marítim al sud

A la meitat sud del litoral hi continuarà bufant amb ganes el vent de gregal a primera línia de mar i a les zones elevades del litoral i prelitoral, amb algunes ratxes superiors als 50 km/h. Això farà que es mantingui el temporal de mar a tot aquest sector, des del delta de l'Ebre fins al nord de la Costa Daurada, on les onades podran superar els 2 metres i mig d'alçada. Per aquest motiu també hi ha un altre avís activat del Servei Meteorològic de Catalunya.

La temperatura es mantindrà amb pocs canvis i començarem el dia amb valors propers als 17, 18 i 19 graus a la costa i al voltant dels 15 a una bona part de l'interor. No serà, per tant, una nit i matinada fresca. Al migdia molts valors superaran els 20 graus i els valors més elevats arribaran als 25 graus a punts del pla de Lleida.

I dijous...

Restes de núvols i alguns ruixats residuals i més inconnexos. Més clarianes al nord del país i a Ponent. La temperatura baixarà a primera hora, amb un clar refredament durant les hores nocturnes, però al migdia es mantindrà sense canvis destacables amb un ambient novament agradable.
