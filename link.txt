Durant les pròximes hores deixarem enrere la tongada de precipitacions que aquest dijous ha afectat bona part de Catalunya. En alguns casos amb tempestes i algunes calamarsades.

La temperatura ja va començar a baixar dijous al migdia, però refrescarà de manera més contundent de cara a aquest divendres.

Cel tapat a Barcelona (Toni López)

 

Domini dels núvols, però amb poca pluja

A les comarques d'entre Girona i Barcelona, sobretot al litoral i prelitoral d'entre el Maresme i el Baix Empordà, però també en altres punts de l'interior del nord-est, els ruixats i algunes tempestes continuaran fent acte de presència i descarregant a estones amb certa intensitat, amb més probabilitat a partir del migdia.

Al Pirineu també hi podrà precipitar feblement al llarg del dia, sobretot al vessant nord, amb una cota de neu que se situarà entorn dels 1.900 metres, fins i tot més baixa a primera hora al vessant nord. De fet, ja hem tingut precipitació de matinada cap a la vall d'Aran i el Pallars Sobirà. Per tant, és possible que ens llevem amb alguna postal blanca hivernal en aquestes zones de muntanya.

En canvi, a les comarques de Ponent, a les Terres de l'Ebre, al Camp de Tarragona o a bona part de la Catalunya Central, el dia vindrà marcat pel pas de núvols que no haurien de deixar pluja i que de cara a la tarda podrien fer l'intent d'esqueixar-se i deixar intuir alguna estona de sol. S'acabarà d'asserenar a partir del vespre.

Ambient de tardor

Notarem clarament com l'aire és més fresc, tant a primera hora com al migdia. Retornarem a l'ambient propi de la tardor i passaran a ser història els valors tan elevats, sobretot nocturns, que s'han anat repetint les darreres matinades sobretot a prop de la façana litoral. Per tant, a primera hora els valors es mouran entre els 10 i 15 graus, més baixos al Pirineu, amb glaçades a l'alta muntanya.

 

Al migdia costarà passar de 22 o 23 allà on més pugi la temperatura, al sud del país. Moltes màximes quedaran entre 15 i 20 ºC. El cerç o mestral es deixarà notar a les Terres de l'Ebre i al Camp de Tarragona, i també la tramuntana, sobretot fins a mig matí, a l'extrem nord de l'Alt Empordà.

I el cap de setmana...

Dissabte arribarà un altre front, però serà molt poc actiu i només deixarà precipitació significativa a l'Alt Pirineu. La temperatura tocarà fons a primera hora a les fondalades, però es començarà a recuperar durant el dia. Diumenge, jornada més estable i assolellada, amb temperatures en ascens.
