El cap de setmana continuarem amb temps insegur. La responsable d'això és una zona de baixes pressions amb el centre situat davant de Portugal. A Catalunya quedem a la zona amb influència de vents del sud, que han fet pujar la temperatura i ens han portat pols en suspensió, a banda d'alguns ruixats.

Cel ennuvolat a Pals (Manel Cruz)

Nous xàfecs i més calor

Encara serà un dia de temps canviant, amb núvols, alguns ruixats, i potser alguna tronada. Seran més probables a l'interior i com més al nord-oest ens trobem, sobretot al Pirineu. Ara bé, també tindrem estones de sol. Núvols baixos afectant l'extrem sud, sobretot a primera hora. 

De fet, serà aquest dissabte quan la temperatura tocarà sostre al migdia moltes poblacions assoliran els 25 ºC. Podem arribar fins als 28 ºC a  de l'interior de les comarques gironines i fins fregar els 30 graus a punts de les comarques de Ponent. 

La temperatura toca sostre

A banda de la temperatura màxima, també haurem de tenir l'ull posat en la mínima, perquè quedarà per damunt dels 14 i 15 graus a molts punts del país i fins i tot al voltant dels 17 o 18 a la costa i al prelitoral, sense quedar gaire lluny de la possibilitat de registrar la primera nit tropical (>20ºC) també d'aquesta temporada, tot i que ara per ara no sembla tan clar.

Diumenge, amb ruixats al matí que s'intensificaran a la tarda.

Durant el matí cel variable i  s'esperen ja alguns ruixats sobretot al terç sud. Es mantindrà la dinàmica dels darrers amb ruixats de tarda més intensos degut a l'arribada d'un pèl d'aire fred a les capes altes atmosfèriques. Així doncs, tindrem una tarda amb creixement de nuvolades en zones de muntanya i sobretot del nord del país; al Pirineu i Prepirineu, però també a punts de la serralada prelitoral o el massís dels Ports. Serà en aquests sectors on descarregaran xàfecs i alguna tronada.

La temperatura de primera hora encara podria enfilar-se una mica més, però ja no ho farà al migdia. Tindrem una matinada càlida, amb moltes mínimes per damunt dels 15 graus i que quedaran al voltant dels 17 o 18 a molts trams de la costa i prelitoral. Al migdia registrarem moltes màximes entre els 23 i els 25 ºC i els valors més alts cap a Ponent o interior de l'Ebre arribant als 27 graus.
 

 
