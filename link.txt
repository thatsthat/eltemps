El temps anticiclònic marcarà l'última setmana de primavera. Tot i que, pel que fa a la temperatura, ja fa temps que la vam acomiadar, perquè tenim termòmetres marcant valors més propis dels mesos estivals. En qualsevol cas, un temps estable i assolellat amb pocs matisos i unes temperatures que es mantindran a la banda alta durant tota la setmana, uns 6 o 7 graus per sobre del que seria habitual a 850 hPa.

Cel majoritàriament serè

Dimarts serà una jornada de temps estable i amb sol. Només s'ha trobat a primeres hores del dia amb algun núvol baix puntual en algun tram de la costa, poc importants i que s'han trencat ràpidament. Durant la tarda, alguna nuvolada pot créixer en zones de muntanya, sobretot a la zona oriental del Pirineu o punts del Prepirineu, però no esperem pluja. A tot estirar, i amb baixa probabilitat, algun ruixat entre l'Alt Ripollès i l'Alta Garrotxa.

El que sí que esperem és que es mantingui l'entrada de pols sahariana, tot i que amb concentracions no gaire altes. Durant el matí, el vent serà feble, però, a partir del migdia, entrarà la marinada amb ratxes moderades a primera línia de mar i arribarà, a mesura que avanci la tarda, a altres zones de les comarques interiors.

Cel majoritàriament serè a Castellet i la Gornal (Melcior Rafecas)

Més calor!

La temperatura mínima es mantindrà sense canvis importants en una nit de mal dormir a la façana litoral, si més no, durant la primera part. Repetirem valors tropicals a prop del mar. Hem iniciat el dia amb valors d'entre 17 i 22 ºC. Els més alts, al voltant dels 23, però amb una primera nit tòrrida (>25ºC) que de moment es resisteix a caure. Per passar una nit més fresca, hem hagut de desplaçar-nos al Pirineu o en alguna altra raconada interior.

Al migdia, el termòmetre voldrà repuntar lleugerament. Un nou dia de juny amb valors més propis del juliol, com a mínim, com ja anem dient fa dies. Els més alts s'enfilaran fins als 38 o a tocar dels 39 a les comarques de Ponent. En general oscil·larem entre els 30 i 35. Al litoral, l'ambient més humit propiciarà una sensació de xafogor més acusada.

I dimecres

Seguirà el temps tranquil i assolellat, només amb algunes nuvolades inofensives de tarda a zones de muntanya del terç nord del país. La temperatura es mantindrà sense canvis destacables, grau amunt grau avall, però pot pujar una mica més a punts del prelitoral central.
