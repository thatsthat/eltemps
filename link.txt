Aquest dimarts, Catalunya continuarà sota el pas de núvols, que tornaran a deixar molt poca precipitació, mentre estem a l'espera d'un sistema frontal un pèl més actiu, amb un nou embossament d'aire fred en altura, de cara a dimecres. No esperem que suposi cap gran daltabaix en el temps, però sí que ens portarà probablement el dia més inestable de la setmana.

De núvols, molts, però de pluja, poca

Durant tot el dia aniran creuant bandes de núvols alts i mitjans que deixaran un cel mig ennuvolat arreu, però també tindrem núvols baixos extensos sobretot a la costa, el prelitoral, la Catalunya Central o el Pirineu. El sol es deixarà entreveure poc i de manera transitòria. Potser serà durant la tarda quan es pugui obrir alguna clariana una mica més important, sobretot a Ponent o a l'Empordà.

Ara bé, de precipitació n'esperem ben poca, si és que n'hi arriba a haver, per la qual cosa en general podrem deixar el paraigua desat a l'armari. A tot estirar alguna gotellada cap a la costa i el prelitoral o cap al Pirineu més occidental. La cota de neu, força amunt, al voltant dels 1.600 metres.

El sol intenta treure el cap a Montserrat (José María Sánchez)

Ambient poc fred

La temperatura es mantindrà sense canvis importants. La mínima serà semblant arreu, potser encara un grau més alta en alguna raconada, però més baixa a les cotes altes del Pirineu. Continuant amb la tendència de la matinada anterior, les glaçades quedaran ubicades tan sols a l'àrea pirinenca i als valors més elevats els costarà baixar dels 10ºC a la façana litoral.

Al migdia, ens mourem entre els 12 i els 16 ºC, puntualment per sobre, cap a les Terres de l'Ebre o sobretot a l'interior del nord-est, a la zona de l'Empordà, on el termòmetre es veurà més fàcilment disparat per efecte del vent. Un vent del sud que bufarà amb ratxes intenses al voltant del cap de Creus, amb situació marítima alterada precisament en aquest sector de la Costa Brava.

I dimecres...

Sembla que arribarà un sistema frontal amb una mica més d'aire fred en altura que comportarà alguns ruixats més. Sense ser cap gran canvi, també portaria algunes nevades a cotes mitjanes i altes del Pirineu.
