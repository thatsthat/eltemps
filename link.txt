Aquest divendres hem d'esperar alguns petits canvis en el temps: ens arribarà un front associat a la borrasca Caetano, una zona de baixes pressions que entrarà durant les pròximes hores per la Bretanya francesa i que arribarà durant la matinada a Catalunya. No suposarà un rebombori important en la situació meteorològica de casa nostra, però sí una baixada de la temperatura, sobretot al Pirineu.
 

Més estones de sol, però també algun ruixat

La cua de front que ens creua no serà gaire activa, però sí que deixarà algun ruixat al vessant nord del Pirineu durant la primera meitat del dia, amb una cota de neu que anirà baixant fins a situar-se entorn dels 1.000 metres en aquest sector.

A la resta, dominarà l'ambient assolellat, però de cara a la tarda, poden créixer nuvolades i es pot escapar algun xàfec local a punts del nord-est, sobretot entorn del Montseny i a comarques com el Vallès Oriental, la Selva o el Maresme. Seran fenòmens locals.

El Pirineu Oriental emblanquinat, observat des de la Catalunya Central (Jose Maria Sánchez)

Vent, sobretot fins a migdia

El vent de ponent es deixarà notar amb ganes a la meitat sud del país fins a mig matí o migdia. A més, la tramuntana s'intensificarà a la zona de l'Empordà i a la Costa Brava i alterarà la situació marítima, sobretot al voltant del cap de Creus i de Begur. Per aquest motiu hi ha avisos activats del Servei Meteorològic de Catalunya. Durant la tarda el vent ja bufarà només a les zones habituals: cotes altes del Pirineu, Empordà i Terres de l'Ebre. 
 

Temperatura avall

La temperatura baixarà i parlarem d'un ambient que serà més fresc, sobretot a primera hora, i agradable al migdia. Ara bé, al Pirineu parlarem d'una jornada freda, fins i tot hivernal a les cotes altes. En conjunt, els termòmetres de primera hora es mouran entre els 6 i els 12 graus, mentre que al migdia oscil·laran entre els 13 i els 18 ºC. Cal dir que a alta muntanya el mercuri es mantindrà sota zero al llarg de tota la jornada. 
 

I el cap de setmana...

Es presenta més ennuvolat, però amb una temperatura que pujarà clarament amb l'arribada d'aire més càlid i vent del sud-oest. Poden caure alguns plugims a prop de la costa dissabte a la tarda i de manera dispersa també en altres sectors diumenge, fenòmens que amb els mapes d'avui serien poc remarcables.
