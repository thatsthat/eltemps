Avui dilluns ens acabarà de passar per la vertical de Catalunya un solc d'aire fred associat a la gran pertorbació atlàntica. La matinada i l'inici del dia encara ha estat marcat per la presència d'alguns xàfecs intensos. De mica en mica, perdran extensió. Entraran el mestral i la tramuntana als dos extrems del país, i el rebuf actuarà a la Costa Central.

Cel tapat a Barcelona (Eva Gimeno)

Inici del dia amb pluja

Durant la matinada els xàfecs s'han desplaçat d'oest a est i s'han anat concentrant cap a la Costa Brava. El dia s'ha aixecat encara amb inestabilitat, amb ruixats i tempestes, puntualment intenses, entre l'àrea de Barcelona i les comarques de Girona. Uns ruixats que marxaran al llarg del matí mar endins. El Meteocat té activats els avisos per intensitat de pluja i per acumulació. Així doncs, el període d'inestabilitat més gran del dia es concentrarà de matinada i fins a mig matí.

Avisos Meteocat

A la tarda les tempestes tendiran a localitzar-se al Pirineu, a la meitat nord del prelitoral i altres punts d'interior del nord-est. De nou, seran xàfecs localment intensos, tot i que no tant com els de la matinada, amb registres puntualment abundants. A la resta del país farà més sol, sobretot a les comarques de Ponent i de les Terres de l'Ebre. Al final del dia, arribaran núvols alts per l'oest. 

Temperatura en descens

La temperatura de primera hora ha baixat lleugerament a punts de l'interior, i no canviarà gaire a la costa. Les màximes seran més altes, pel mestral, a la Costa Daurada. A la resta del litoral seran semblants a les de diumenge, i a l'interior seran una mica més baixes. La baixada serà més notable al Pirineu i al quadrant nord-est. En general hem d'esperar màximes ubicades entre els 24 i 28 ºC

 

I dimarts...

Començarem un petit parèntesi d'un parell de dies de temps una mica més encalmat, amb més presència del sol. La temperatura diürna pujarà. 
