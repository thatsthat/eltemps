Aquest dimecres el solc d'aire fred que ha regit el temps d'aquests primers dies de la setmana a Catalunya ens acabarà de creuar, abans d'enretirar-se en forma de dana o embossament d'aire fred que de cara a dijous afectarà la zona d'Itàlia. Per tant, encara ens toca parlar de ruixats, però menys extensos. En altres zones ja serà el sol qui es vulgui començar a imposar. La temperatura tocarà fons, amb ambient fresc.

Es manté la inestabilitat

El dia serà de cel força ennuvolat en general, però amb excepcions. Els núvols més compactes els trobarem cap al Prepirineu i al sector central del litoral i prelitoral. També a la cara nord del Pirineu. A la tarda tendiran a ser més trencats i es deixaran entreveure ullades de sol. També comencem el dia amb algunes boires matinals.

Pel que fa a les precipitacions, ja n'hem tingut des de la matinada, que seran les restes dels ruixats i les tempestes d'aquest dimarts a la tarda que s'aniran retirant per la zona de la Costa Central. De manera més dispersa també afectaran zones de la Catalunya Central i del Prepirineu. En aquests darrers sectors s'hi mantindran durant la tarda, localment amb alguna tempesta. A la cara nord del Pirineu també hi haurà precipitacions més modestes durant tot el dia. La cota de neu estarà al voltant dels 1.500 metres.

En canvi, en punts del sud de Ponent i en especial de les Terres de l'Ebre tindrem moltes clarianes i de fet el cel quedarà serè a partir de mig matí, perquè el vent de mestral s'intensificarà i escombrarà els núvols. També entrarà la tramuntana al sector del cap de Creus. Tant l'un com l'altra podran superar els 50 km/h.

Arc de Sant Martí a Porrera (Maria Macip)

La temperatura toca fons

A primera hora hem notat una refrescada general. Les temperatures han perdut entre 3 i 6 graus en general. Això farà que comencem el dia amb més mínimes per sota dels 10 graus en punts de l'interior, amb glaçades que seran més intenses al Pirineu i només amb valors de dos dígits prop del mar i al prelitoral.

A les hores centrals del dia la temperatura seguirà la mateixa tendència a les comarques del nord-est i de la meitat nord del litoral i prelitoral, on el cel estarà més tapat. Pot pujar un parell de graus a la Costa Daurada i a les Terres de l'Ebre a causa del vent de mestral, i es mantindrà sense canvis destacables a la resta. Per tant, les màximes en general es mouran entre els 15 i els 20 graus, però arribaran fins als 21 o 22 ºC a les Terres de l'Ebre, a punts de a la costa sud i a l'Empordà. A les cotes altes del Pirineu seran negatives.

I dijous...

Torna l'estabilitat i el cel blau. Només amb algunes restes de núvols enganxats a l'extrem nord del Pirineu, entre la Vall d'Aran i el Pallars, i alguns núvols inofensius a les comarques gironines. La temperatura es començarà a recuperar amb valors que al migdia es voldran tornar a acostar als 24 ºC de màxima. Divendres també serà un dia relativament tranquil, però amb núvols que aniran augmentant amb el pas de les hores.

 
