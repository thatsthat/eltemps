Aquest dimecres continuarem pendents del moviment de la pertorbació del golf de Cadis i l'anticicló dels Balcans, perquè sabem que petits canvis en la posició prevista poden comportar grans diferències en la quantitat i la ubicació de la pluja prevista. Ara per ara, tot indica que dimecres serà un dia semblant a dimarts, amb precipitació concentrada a la zona del Port.

Sortida del sol a Calella(Tino Valduvieco)

Cel variable

El dia començarà amb grans clarianes generals, intervals de núvols a la façana litoral i el nord-est i un cel més tapat a les Terres de l'Ebre. Hi ha la possibilitat que plovisquegi, sobretot cap al massís del Port.

Durant la tarda creixeran més nuvolades i el cel es veurà més variable en general, potser amb alguna gotellada pel Pirineu, i amb una pluja que s'animarà novament a l'entorn del Port. Acabarem amb un cel ennuvolat arreu i amb una precipitació que es començarà a intensificar a l'extrem sud.

Llevant i gregal

Es mantindrà la situació de vents de llevant i gregal, que bufarà amb cops forts a estones al litoral i prelitoral central i sud.

Vent previst per a dimecres a les 12 UTC(WRF / 3Cat)

Temperatura amb pocs canvis

La presència de grans clarianes nocturnes afavorirà el descens de la temperatura a primera hora a moltes comarques del centre i nord del país, tot i que no esperem una gran davallada de les mínimes, ni molt menys. Al migdia, la temperatura pujarà de 2 a 4 ºC a punts del nord-oest, i pot baixar un parell de graus pel sud de les Terres de l'Ebre. A la resta de Catalunya, les màximes es mantindran, si fa o no fa. Calculem uns 18 o 19 ºC a Ponent, i uns 17 ºC o 18 ºC a la vall de l'Ebre, el prelitoral central i sud, i també l'interior de l'Alt Empordà.
 

I dijous...

Si tot va com està previst ara, es reactivarà el vent de llevant i tornarà a ploure amb més ganes i a més comarques, sobretot a la façana litoral i al prelitoral. Les quantitats més abundants es tornaran a acumular a l'entorn del massís del Port, on diversos models calculen més de 100 mm.
