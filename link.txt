Les pertorbacions atlàntiques es veuen obligades a circular a latituds superiors al trobar-se amb un tossut anticicló de les Açores que els impedeix el pas cap a la península Ibèrica. Així doncs, hem d'esperar una recta final de la setmana més tranquil·la i on la temperatura tornarà a pujar amb ganes. Recuperarem l'ambient estiuenc.

Temps majoritàriament assolellat

Aquest divendres tindrem un temps dominat pel sol, en alguns moments amb algunes pinzellades de núvols prims decoratius. En trams de la costa, tindrem alguns intervals de núvols baixos que apareixeran amb intermitències, sobretot a primeres i darreres hores del dia.

A partir del migdia i durant la tarda creixeran algunes nuvolades al Pirineu i Prepirineu i en algun altre sector de muntanya interior. Difícilment esperem que arribin a deixar precipitació, però no descartem algun ruixat feble i puntual al sector de l'extrem nord del Pirineu. També poden arribar altres nuvolades, creiem que inofensives, a les comarques de Ponent.

El vent de marinada bufarà amb certa alegria a partir del migdia i sobretot durant la tarda i s'endinsarà fins ben a l'interior, amb ratxes que podran superar els 40 km/h.

Panoràmica des de l'ermita de Santa Magdalena, a Terrades (Antoni Prat)

Remuntada dels termòmetres

A primera hora del matí tindrem pocs canvis a la temperatura, al litoral i prelitoral repetirem els valors propers o lleugerament superiors als 20 ºC. A les comarques interiors i sobretot al Pirineu sí que han pujat en general 2 o 3 graus. Per tant, hem començat el divendres amb mínimes entre els 15 i 20 ºC.

A les hores centrals del dia la temperatura pujarà de manera clara a tota la meitat nord del país, amb ascensos d'entre 3 i 5 graus i puntualment més. Una pujada més modesta a la costa i fins i tot sense canvis cap al sector del Camp de Tarragona i de les Terres de l'Ebre. Hem d'esperar màximes situades entre els 26 i 32 graus en general, però que podran fregar els 33 o 34 ºC a les comarques de Ponent, en especial al voltant del pla de Lleida. 

I el cap de setmana...

Ens espera un cap de setmana de molt sol, només amb l'excepció d'alguns núvols baixos a trams de la costa o d'algunes nuvolades de tarda a zones de muntanya, sobretot pirinenques, però amb poques opcions de precipitació. Dissabte la temperatura encara podrà pujar una mica més, però ja no diumenge, quan es mantindrà o tindrà tendència a recular lleugerament.
