La glopada d'aire fred de dissabte va en retirada, però l'anticicló de les Açores tampoc no acabarà d'abraçar casa nostra. Tindrem un dia amb inestabilitat residual, res a veure amb la traca de tempestes fortes i nombroses d'ahir. Unes tempestes que van ser responsables d'algunes incidències.

Ruixats més puntuals

La matinada ens ha deixat encara alguns xàfecs en trànsit d'oest a est, però a primera hora ja estaven pràcticament desfets. A l'espera dels xàfecs dispersos de tarda, l'episodi de precipitació ens haurà deixat registres de gairebé 100 mm a l'Alt Pirineu i d'entre 20 i 60 mm en molts punts del centre i oest del país.

Durant el matí esperem unes hores de pausa, amb molts núvols baixos inicials, potser encara amb alguna gotellada en punts del terç nord, però amb obertura gradual de clarianes.

A partir del migdia s'activaran nous xàfecs a l'eix del Pirineu i a l'interior del quadrant nord-est. En aquesta ocasió, seran xàfecs força puntuals, poc extensos i menys intensos que els de dissabte. No es descarta que algun xàfec també pugui aproximar-se al sector dels Ports.

Temperatura per sota de la mitjana climàtica

La temperatura mínima s'ha mantingut en alguns punts de la costa, però baixat en general, i de manera clara per l'interior, sobretot cap a l'oest.

 

Comparativa de Tº a les 6.30 (ahir/avui) ? Més dades del temps actual a "Quin temps fa ara?" al portal d'@eltempsTV3 ? https://t.co/TQ9zpYqoCo #ElTemps3Cat @enricagud @meteo_garraf pic.twitter.com/iEe3C6U7PD
 Alberto Alcántara (@alcantara_alb) July 7, 2024

 

Per la seva banda, la temperatura màxima es recuperarà a punts del Pirineu o el nord de l'Empordà i es mantindrà més o menys a la costa i també al prelitoral sud. Serà més baixa per l'oest de Catalunya. Esperem unes màximes de fins a 30 o 32 ºC a punts de l'interior, per Ponent i la Catalunya Central. A la resta, molts valors entre 25 i 29 ºC. En el nivell de referència de 850 hPa, uns 1.500 metres, la temperatura estarà uns dos graus per sota de la mitjana climàtica.

I dilluns...

Seguirem en terra de ningú pel que fa al domini de grans anticiclons o pertorbacions. Esperem un dia més assolellat o variable en general, amb algunes nuvolades amb ruixats de tarda al Pirineu i Prepirineu, més probables a l'occidental. La temperatura es recuperarà de manera molt clara.

 
