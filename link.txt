El temps de diumenge estarà marcat per un solc d'aire fred que entra per l'Atlàntic. A diferencia d'ahir, que ens va portar un matí de traca meteorològica, els xàfecs i les tempestes d'avui aniran a més a última hora del dia. Abans, tindrem més estones de sol.

Núvols i clarianes a Riudoms(Alba Bonet)

Més xàfecs al final del dia

El dia ha començat a mig gas, amb restes de núvols de matinada al terç nord, i bandes de núvols alts i mitjos que continuen entrant per l'oest. També esperem al llarg del matí alguns núvols baixos localitzats en punts del litoral. Els més compactes es localitzaran a la Costa Central. Per a les hores centrals del dia, s'obriran més clarianes, però veurem un cel amb una barreja d'estones de sol i núvols de diferents tipus. També començaran a desenvolupar-se nuvolades de calor.

Els núvols d'evolució derivaran en alguns ruixats puntuals, amb alguna tempesta, en zones de muntanya, al Pirineu, Prepirineu i prelitoral, potser també per la Catalunya Central. Cap al vespre, esperem una línia de tempestes més organitzades i intenses, que s'allargarà des del Ripollès fins a les Terres de Ponent. Cap a la mitjanit avançaran per la Terra Alta i cap al Camp de Tarragona. Sembla que no arribaran vives a la meitat oriental de Catalunya. 

Temperatura amb pocs canvis

La temperatura de primera hora és 1 o 2 ºC més baixa que ahir en molts casos, fins i tot més en punts del nord-oest. La màxima pujarà lleugerament pel terç oest i el centre del país, i baixaran de forma clara en punts de l'Empordà. Els valors més alts poden arribar als 31 o 32 ºC per Ponent, la Catalunya Central i algun punt de les Terres de l'Ebre.

I dilluns...

La inestabilitat tornarà a revifar, tot i que l'aire fred començarà a retirar-se. Serà un dia de xàfecs i tempestes localment fortes que afectaran moltes comarques del nord, centre i est de Catalunya.
