Després d'un dimecres ventós, especialment a les cotes altes del Pirineu, però també amb algunes ratxes fortes que es van deixar notar a la façana litoral i prelitoral entre Barcelona i Girona, aquest dijous el vent girarà a nord, i ja bufarà a les zones més habitutades: entorn del cap de Creus i a les Terres de l'Ebre, alhora que anirà perdent intensitat.

Sol al centre i sud, però xàfecs al nord

Serà una jornada de cel blau a les comarques de Ponent, a l'Ebre, el Penedès i a bona part de la Catalunya Central. Al vessant nord del Pirineu el cel estarà una mica més carregat, sobretot amb núvols baixos que fins i tot poden deixar algunes gotes al voltant de l'Aran o el nord del Pallars Sobirà. Ara bé, serà a la Costa Brava i a les comarques de Girona on els núvols seran més gruixuts i es poden formar alguns xàfecs. De manera local no es descarta que descarreguin amb ganes. De cara al vespre i nit podrien arribar també al nord de les comarques de Barcelona.

Nuvolades a Palamós (Margarida Bonet)

Menys vent i menys calor

El vent serà de nord, i es notarà sobretot al sud del país a l'àrea de les Terres de l'Ebre i del Camp de Tarragona, amb ratxes superiors als 70 km/h. Durant les primeres hores del dia encara es mantindrà actiu, tot i que amb menys intensitat, l'avís del Servei Meteorològic de Catalunya. 

Així doncs, la tempertura tendirà a baixar, en alguns casos de manera contundent a les comarques interiors. En general, les màximes es mouran entre els 20 i 24 graus, tot i que a punts de la Costa Daurada i de l'Ebre seran lleugerament superiors. És en aquest sector on s'esperen els valors més elevats de la jornada.

I divendres...

El pas de núvols prims deixaran un sol esmorteït, sobretot a la tarda. El tràngol marítim anirà a menys i les ventades més fortes desapareixeran. Núvols més importants entre la costa i prelitoral de Barcelona i Girona, on no es descarta algun ruixat.
