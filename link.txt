Després d'arribar dimarts al 13è dia de l'estiu amb temperatura màxima de 40 ºC, aquesta jornada, en principi, les màximes no assoliran aquest valor, tot i que ens hi quedarem a prop, amb xifres de 38 o 39 graus a Ponent i a l'interior de les Terres de l'Ebre.

Mar en calma, a l'Estartit (Marta Parés)

Més ruixats i tempestes

Una línia d'inestabilitat associada a una massa d'aire una mica més fred (o si més no menys càlid) farà que parlem d'un temps lleugerament més inestable. Ja ho notarem al matí, amb un dia menys radiant... A la tarda creixeran nuvolades al Pirineu i el Prepirineu. Esperem que els ruixats i les tempestes que puguin deixar siguin més extensos i intensos que els dels últims dies.

S'acaba l'onada de calor, però no la calor intensa

Podrem donar per finalitzat l'episodi d'onada de calor com a tal, però ni de bon tros el de calor intensa i el de temperatures per sobre de la mitjana. La nit i matinada seran novament de dormir malament. Repetirem els valors tòrrids, amb mínimes per damunt dels 25 graus a la façana costanera. 

I dijous...

El temps es mostrarà força semblant, amb sol al matí i ruixats a la tarda. Les màximes més altes del dia rondaran els 38 ºC a Ponent.
