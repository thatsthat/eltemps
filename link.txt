Tenim un canvi marcat en la situació meteorològica. Deixem enrere les glopades d'aire fred que reactivaven les nuvolades que descarregaven ruixats localment intensos i anem cap a un cel variable però amb molt poques precipitacions. L'ambient es tornarà més càlid amb possibilitat que la calor, amb màximes de 30 ºC o més, arribi de cara a dijous.

Cel variable a Sils (Jaume Mos)

Cel variable

Tindrem un típic dia de cel variable amb núvols que viatjaran amb rapidesa d'oest a est i sense gaire amenaça de deixar ruixats. Els núvols seran una mica més densos a Ponent i al Pirineu i més desfets i trencats a la costa. De tots aquests núvols, no es descarta que a partir del vespre arribi algun ruixat minso al Pirineu occidental.

Temperatures amunt

Si bé les temperatures mínimes no variaran, les màximes pujaran lleugerament arreu. La pujada més accentuada de les temperatures diürnes es donarà a les comarques de Girona, on pujaran uns 2 graus cap al Baix Empordà i fins a 8 graus a la zona pròxima a l'Albera. Les màximes més altes del dia fregaran els 30 ºC a l'Alt Empordà.

I els pròxims dies...

Dijous tindrem el dia més càlid dels últims 15 dies amb temperatures que tocaran els 32 ºC o més a Ponent, a les Terres de l'Ebre i a l'Empordà. Unes temperatures disparades per la ponentada que s'espera. El dia serà assolellat amb ruixats a partir de mitja tarda al Pirineu occidental.
