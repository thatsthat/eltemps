El cap de setmana estarà marcat pel pas d'una petita bossa d'aire fred o dana per la vertical de Catalunya. No serà una pertorbació gaire activa, però sí prou per portar alguns xàfecs, sobretot dissabte.

Petita #dana per a dissabte a la vertical de Catalunya. No serà gaire activa però portarà ruixats #ElTempsdelaAalaZ ▶ https://t.co/ORboW0YwFp pic.twitter.com/ctocq1Ks2B
 Alberto Alcántara (@alcantara_alb) January 31, 2025

Dissabte de xàfecs

Notarem el pas de la bossa freda amb un augment de la nuvolositat al llarg de la matinada. Entre el final de la matinada i l'inici del matí començarà a nevar pel nord-oest, amb una cota de neu al voltant dels 700 metres.

Durant el matí veurem un cel tapat. Les precipitacions es repartiran pel Pirineu, amb una cota de neu que anirà pujant cap als 1.000 metres. A banda, la pluja es desplaçarà cap al sud i caurà per altres zones del país, sobretot la Catalunya Central i el litoral i prelitoral central, però també per les Terres de l'Ebre.

Durant la tarda, els ruixats s'anirien desplaçant cap al litoral i prelitoral sud, i la nevada anirà morint al Pirineu. En conjunt esperem quantitats poc abundants, tot i que puntualment podem tenir acumulacions d'entre 10 i 20 mm.

Temperatura en descens

A primera hora esperem valors una mica més baixos que els de divendres, sobretot al terç sud, on farà menys vent. La temperatura màxima també baixarà una mica. En alguns casos, cap al litoral i prelitoral central, poden baixar 3 o 4 ºC amb la presència dels núvols i les precipitacions matinals.

Pel que fa al vent, el mestral afluixarà al llarg del matí, però la tramuntana es mantindrà durant tot el dia a l'Empordà, més reforçat a la tarda.

Diumenge més assolellat

Haurem de veure com se situa la bossa freda. En principi, hauria de desplaçar-se cap al sud del Mediterrani. Això afavorirà un temps més tranquil a Catalunya, malgrat que no serà estable del tot. Es configura una borrasca en superfície que mantindrà el flux de núvols entrants pel nord-est de Catalunya. La tramuntana anirà de baixa.
 

Més sol

El dia ha de començar assolellat en general, tret del quadrant nord-est. Al matí, el cel estarà serè a excepció del quadrant nord-est, on estarà ennuvolat i, fins i tot, poden caure algunes precipitacions matinals molt poc abundants. També seran possibles alguns bancs de núvols baixos o bancs de boira al llarg de la Depressió Central.

Durant la tarda, els núvols del nord-est poden avançar cap al centre i sud del litoral i prelitoral, però tot sembla indicar que arribaran sense precipitació. A tot estirar, caurà algun últim plugim pel nord-est. A la resta, es mantindrà un cel més assolellat. 

Temperatura diürna en ascens

A primera hora registrarem valors una mica més alts o més baixos, però el més destacat serà la pujada de la temperatura diürna en el sector del litoral i prelitoral central. Els valors més alts, d'uns 15 ºC, es donaran al sud de les Terres de l'Ebre, a la Costa Daurada i al prelitoral central. Tindrem molts valors d'entre 10 i 14 ºC. 
