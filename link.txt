Aquest dilluns, la pertorbació situada a Itàlia perdrà força, i això farà que el passadís de vent de nord que impulsa, juntament amb el gran anticicló atlàntic, es relaxi. La ventada afluixarà, i la nevada del Pirineu també, però no desapareixeran, ni molt menys. Està actiu l'avís del Servei Meteorològic de Catalunya per neu a l'Aran i l'Alt Pirineu. En tot l'episodi, s'acumularan més de 70 cm per sobre dels 2.000 metres al vessant nord del Pirineu.

Vent de baixa

A partir del matí, el vent de nord i nord-oest quedarà més restringit a les Terres de l'Ebre, el Camp de Tarragona i l'Empordà, i també als cims del Pirineu. La ventada no s'aturarà del tot, però no serà ni de bon tros tan intensa com la del cap de setmana.

Vent previst per a dilluns a les 12 UTC (WRF / 3Cat)

Seguirà nevant

Com diem, la nevada es mantindrà al vessant nord del Pirineu. Anirà fent al llarg del dia, principalment a l'Aran i l'Alt Pirineu i, de manera més esporàdica, a la Cerdanya. La cota de neu voltarà els 800 metres.

A la resta de Catalunya, parlarem d'alguns núvols baixos en punts del prelitoral sud, sense descartar una mica de precipitació al massís del Port, i de pas de núvols alts i mitjans, més freqüents a partir del migdia. A més a més, entre la tarda i el vespre pot desenvolupar-se algun xàfec dispers en punts del litoral o prelitoral nord,, que de matinada es poden extendre a altres punts de la costa central.

Vielha (Marc Ferré)

Temperatura una mica més baixa

La baixada del vent de matinada afavorirà un nou descens de la temperatura de primera hora en zones del centre del país, on les glaçades, tot i que tímidament, guanyaran terreny. Però en altres indrets, la ventada frenarà la caiguda de la temperatura mínima. La temperatura màxima serà molt semblant o lleugerament més baixa que la de diumenge. Els màxims arribaran als 14 o 15 ºC per la Costa Daurada. Estarem entre 7 i 12 ºC en general.

I dimarts...

El termòmetre continuarà baixant, amb un ambient gèlida alla on encalmi el vent. Un vent de nord que continuarà perdent pistonada als dos extrems del país. Caldrà estar atents a la possibilitat de xàfecs dispersos al voltant del litoral i prelitoral central, al marge de quatre flocs de neu residuals al vessant nord del Pirineu.

 
