Durant el mes de juny hem tingut dos períodes curts de calor intensa: el primer, a principis de mes, amb només dos dies amb màximes de 35 ºC o més; i el segon període, l'actual, amb tres dies per sobre dels 35 ºC. Però de calorades persistents o d'onades de calor, ara per ara, i si no canvien dràsticament els mapes, no en tindrem durant els propers deu o quinze dies.

Cavalls a l'ombra a Campdevànol (Joel Bares)

Sol i pols

El dia serà assolellat de cap a cap. Només es passejaran sobre Catalunya alguns núvols prims, de tipus cirrus. A la tarda, sobre els cims del Pirineu sorgiran alguns núvols, la majoria inofensius. Potser algun núvol serà amenaçador al vessant nord de l'Alt Pirineu o a l'Aran. El que sí que tindrem durant tot el dia serà una atmosfera carregada de pols en suspensió. No hi haurà tanta concentració de pols com fa una setmana, però serà suficient per mostrar un cel terrós tot el dia.

La calor afluixa però no desapareix

 

La matinada serà més càlida a la meitat est del país respecte a dijous a la matinada, cosa que farà que apareguin moltes més poblacions amb mínimes tropicals, és a dir, mínimes que no baixaran dels 20 ºC. Les temperatures diürnes es mantindran a les comarques de Barcelona i de Girona i, en canvi, baixaran entre dos i quatre graus a tota la depressió central a les Terres de l'Ebre. Les màximes més altes del dia tocaran els 35 ºC al Segrià, a la Noguera i a la conca de Tremp.

I el cap de setmana...

El cap de setmana començarà mogut. La dana, que durant gran part de la setmana estava situada a l'oest i el sud peninsular, posarà rumb cap a la vall de l'Ebre i d'aquí cap al Pirineu i, posteriorment, cap a França. Serà una petita pertorbació que marcarà el temps de dissabte a Catalunya. Passarem d'un dissabte de ruixats a un diumenge amb sol, núvols i ruixats.
