S'ensumen canvis. Aquest dijous encara encara mantindrem la dinàmica de temps anticiclònic, però serà l'últim dia abans de l'arribada d'un canvi de cara a divendres, coincidint amb l'arribada del cap de setmana. L'entrada d'aire fred farà inestabilitzar l'atmosfera i ens portarà més núvols, una baixada de la temperatura i precipitacions, algunes en forma de neu.

Sol i boira, a l'espera de canvis

De moment, avui no. Serà el darrer dia de monotonia meteorològica, amb la dualitat de l'ambient assolellat i de les boires a punts de Ponent. De manera puntual poden afectar altres sectors de la Catalunya Central, però totes elles s'acabaran dissipant a mig matí o al migdia, en la majoria de casos.

El lleuger vent de tramuntana i mestral que ha bufat durant les últimes hores desapareixerà dels dos extrems del país.

Bonança a Deltebre (Cristian Ribeiro)

Contrastos termomètrics

La temperatura es mantindrà sense canvis, semblant o fins i tot pot recular un pèl en alguns casos, sobretot la màxima a l'interior del nord-est. Si ho traduim en valors, la temperatura sota zero tornarà ha tornat a guanyar terreny de matinada a una bona part de l'interior, repetint el fred que és habitual en aquestes dates. 

Novament però, al migdia l'ambient serà més suau i els valors màxims tornaran a ballar entre els 11 i 16 graus, puntualment més elevats a trams de la costa sud. Ara bé, poden quedar més baixos allà on la boira hagi trigat més estona a marxar, en algunes raconades de Ponent o de l'alitplà central.

I divendres...

El canvi de temps trucarà a la porta, amb un matí de calma tensa, d'impàs i augment dels núvols. A la tarda arribaran les primeres precipitacions, que s'estendran d'oest a est, i les primeres nevades, al voltant dels 1.100 metres. La temperatura començarà a baixar. Les precipitacions i el descens tèrmic tindran continuïtat de cara a la primera part de dissabte, amb l'entrada del vent del nord.
