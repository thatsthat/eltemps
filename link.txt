 

Aquest diumenge quedarem en una situació meteorològica una mica indefinida a Catalunya, sense grans pertorbacions o anticiclons que ens dominin, amb un temps tranquil i un cel variable. El mestral i la tramuntana aniran de baixa a partir del matí.

Més clarianes

El dia es presenta amb força estones de sol, tot i que també esperem trànsit de núvols alts i mitjans al llarg del dia. Arribaran molt trencats durant la primera part del dia, però al llarg de la tarda seran més espessos i el cel s'anirà enterbolint. Es taparà més per l'Aran i el nord de l'Alt Pirineu. No descartem alguna tímida precipitació, associada a un petit front càlid que relliscarà cap a França al vespre. La cota se situarà per sobre els 1.600 metres. Per últim, també esperem bancs de boira matinals, sobretot al nord de la depressió central, i núvols baixos al voltant del litoral i el prelitoral central.

Més fred matinal

Amb la previsió de cel poc ennuvolat i de menys vent, esperem una matinada més freda, amb baixades de la temperatura de 3 o 4 ºC a molts punts de l'interior, fins i tot més a les comarques de Girona o Barcelona.

En canvi, al migdia, la temperatura es recuperarà de manera molt clara al Pirineu i al quadrant nord-est. Pot quedar més baixa a Ponent, per la presència de boira matinal. Es repetiran valors d'uns 15 a 16 ºC a les Terres de l'Ebre i de 13 a 15 ºC al prelitoral central i nord.

I per a dilluns...

Continuarem amb circulació de núvols per la vertical de Catalunya, però sense precipitació significativa. La temperatura, tant màxima com mínima, pujarà clarament en molts indrets.
