Una nova cua de front ens creuarà entre la nit de dimarts i les primeres hores de dimecres i comportarà alguns xàfecs a la costa i al prelitoral central i també alguna tímida nevada a la cara nord del Pirineu. Serà un canvi efímer i poc important del temps, perquè de cara a la tarda d'aquest mateix dimecres paralarem d'un temps molt més tranquil.

Matí amb restes d'inestabilitat, tarda de més sol

Entre aquest dimarts al vespre i dimecres al matí, hem d'esperar alguns ruixats localments intensos a la costa i al prelitoral central, que aniran marxant a primera hora cap a mar endins. Al vessant nord del Pirineu, entre l'Aran i el nord del Pallars, hi pot anar plovent, o més aviat nevant, fins a mig matí de manera feble i intermitent, amb una cota de neu que baixarà fins al voltant dels 1.200 metres. 

A la resta començarem el dia també amb un cel mig ennuovlat i alguna boira, més puntual que els extensos bancs del últims dies, però no s'espera pluja. El cel s'anirà obrint amb el pas de les hores i donarà pas a una tarda de sol amb només restes de núvols al nord i nord-est i... sembla que sense boira persistent! 

Banc de boira a Alfarràs (Josep Maria Torrelles)

Temperatura amb pocs canvis i es manté el vent als extrems

La temperatura de primera hora serà un parell de graus més baixa en alguns casos, un descens més marcat al nord-est, on aquest dimarts el cel tapat ha impedit el refredament nocturn. De dia pocs canvis, o fins i tot el termòmetre pot guanyar un o dos graus en alguns sectors, amb més estones de sol. 

Els valors a primera hora seran frescos, per sota dels 10 graus pràcticament arreu del país, per sota dels 5 a zones interiors i amb glaçades al Pirineu i en altres raconades a recer del vent. Al migdia, els valors més alts arribaran als 17 o 18 graus a la Costa Daurada i de l'Ebre i es mouran entre els 12 i els 16 en conjunt. El vent de tramuntana i mestral es mantindrà bufant moderat, amb algunes ratxes fortes al nord del cap de Creus. Les ventades de nord també es deixaran sentir a les cotes altes del Pirineu.
 

I dijous...

Hem d'esperar un cel mig ennuvolat, amb alguna gotellada a la cara nord del Pirineu, i una recuperació del termòmetre que es notarà especialment a muntanya i al terç nord del país. El vent de tramuntana i mestral anirà perdent pistonada i afluixarà durant la segona meitat del dia.
