Després d'unes hores en què hem recuperat el cel blau i serè i l'ambient assolellat, demà tornarem a la monotonia de temps britànic que estem tenint aquesta segona meitat del mes de febrer. Els núvols procedents de les pertorbacions de l'Atlàntic arribaran a Catalunya en forma de mantell de núvols alts i mitjans i deixaran un cel més aviat tapat.

Els núvols tornen a augmentar

Així doncs, aquest dijous tornarem a entrar en una dinàmica de pas de núvols. Arribaran durant la matinada i avançaran d'oest cap a est, des de les comarques de Ponent cap a la resta del país. Per tant, ja al matí ens despertarem amb un cel força ennuvolat i en alguns casos completament tapat per la presència d'una capa densa de núvols.

A la tarda, les poques clarianes que hagin pogut quedar també acabaran desapareixent i els núvols es faran més espessos. Tot i això, no esperem que deixin precipitació, a tot estirar 4 gotes o flocs de neu per damunt dels 1.200 metres al Pirineu. Per tant, l'arribada de Sa Majestat Carnestoltes de Dijous Gras no ha de perillar a causa de la pluja.

Cel espectacular a Tarragona (Roger Munné)

Fred sense excessos

Amb més núvols, la temperatura nocturna es recuperarà un parell o tres de graus en molts casos i, tot i que la nit serà freda, parlarem de menys glaçades. L'ascens al Pirineu serà més marcat.

En canvi, al migdia, com que el cel estarà tapat no tindrem gaires canvis o fins i tot el termòmetre pot recular una mica en el cas de la Costa Daurada i l'extrem nord-est, perquè ja no hi bufarà vent, o també les comarques de Ponent. Els valors de temperatura màxima oscil·laran entre els 12 i els 16 graus.

I divendres...

Serà un dia de cel variable, amb barreja de núvols alts i mitjans i de baixos formats amb l'ajuda del vent marítim al litoral i prelitoral. No és impossible algun plugim o ruixat en aquest sector i també durant la tarda arran d'alguna nuvolada al Pirineu o al prelitoral. En qualsevol cas, seran fenòmens poc importants. La temperatura es mantindrà estable.
