Continuem sota la influència de pertorbacions atlàntiques, després del pas de les restes de la Laurence, aquest dijous arribarà a la Península la borrasca Martinho. A Catalunya no ens arribarà directament, però implicarà un divendres amb un nou augment de precipitacions. De moment, aquest dijous serà un dia més aviat d'impàs, de força núvols però de menys pluja.

Cel força tapat, però menys pluja

El flux de llevant mantindrà la nuvolositat compacta al litoral i al prelitoral, però la pluja anirà clarament a la baixa. Tot i això, encara hem d'esperar plugims i precipitació feble en aquest sector, sobretot als seus dos extrems, cap al nord-est i al massís del Port. De manera més dispersa també afectaran la resta de la façana costanera i prelitoral. La pluja anirà acompanyada de fang i, si cau alguna cosa en sectors de muntanya, serà amb una cota de neu ben alta, per damunt dels 2.100 metres.

En canvi, a mesura que ens endinsem cap a l'interior del nord i l'oest podrem trobar-nos fins i tot amb més estones de sol. Estem parlant de les comarques de ponent, del nord de la Catalunya Central o del Pirineu i Prepirineu més occidentals. 

Es mantindrà l'alteració marítima al llarg de la costa, sobretot a l'àrea de la Costa Brava, on les onades podran superar els 2 metres.

Cel tapat a Cardedeu (Miguel Ángel Ciudad)

La temperatura continua a l'alça

La temperatura vol continuar pujant. A primera hora ja no més que aquest dimecres, perquè la remuntada ha estat important. Fins i tot, pot baixar una mica allà on els núvols siguin una mica més trencats, és a dir, en zones interiors. Així doncs, arrencarem la jornada amb valors d'entre 7 i 12 °C en conjunt.

Al centre del dia es mantindrà sense canvis a la costa i al prelitoral, amb valors al voltant del 15 °C, però pujarà cap a l'interior i de fet podem assolir la xifra dels 20 °C a punts de ponent, la Catalunya Central o valls del Prepirineu. Un ambient primaveral que no té res a veure amb la temperatura amb què començàvem la setmana.

I divendres...

La pluja tornarà a anar a més, sobretot a la meitat nord i oest del país, però amb una tarda de més sol cap al sud. La temperatura es mantindrà en general, com també el temporal de mar, amb onades que superaran els 2,5 metres d'alçada a diversos trams de la costa.
