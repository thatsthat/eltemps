La tramuntana i el mestral, tot i que es resisteixen a desaparèixer del tot, van perdent força a mesura que passen les hores. Aquest dimecres, el vent predominant en bona part de la costa i el prelitoral central serà el llevant o gregal, que ens portarà més humitat i, per tant, més núvols i l'augment del risc de precipitacions. Amb l'aire fred instal·lat a Catalunya, les haurem de seguir de ben a prop, perquè podrien ser en forma de neu en cotes relativament baixes.

Arriben més núvols i augmenta el risc de pluja, o de neu!

Ja de matinada, la nuvolositat anirà a més al conjunt del país, i s'iniciaran les primeres precipitacions. Seguiran una mateixa trajectòria al llarg del dia, entraran de mar cap a terra des del litoral i el prelitoral, s'endinsaran cap a la Catalunya Central i, fins i tot, arribaran a punts del Pirineu o el Prepirineu. Ara bé, seran precipitacions febles i poc importants en la major part de casos, però que ens faran recuperar el paraigua de l'armari i poden anar sumant uns quants litres per metre quadrat, en general per sota dels 10 o 15.

Atenció, perquè la cota de neu dimecres a primera hora se situarà tan sols al voltant d'uns 600 o 700 metres, tot i que serà força variable segons la zona. Això implicarà que puguem tenir alguna sorpresa blanca en forma de neu en zones menys habituals. Per exemple, en punts de la Catalunya Central com Osona, la Selva o el Moianès. També a La Panadella o a les muntanyes de Prades. Per aquest motiu està activat l'avís per neu del Servei Meteorològic de Catalunya, que adverteix de l'acumulació de més de 2 cm de neu per damunt dels 500 metres.

A les Terres de l'Ebre i punts del sud de Ponent, en canvi, parlarem d'un cel més trencat amb un tossut vent de mestral.

El vent entre gregal i llevant es reforçarà, tot i que transitòriament, durant la segona meitat del dia a la façana litoral i en zones elevades de la costa i prelitoral, amb alguns cops que poden superar els 50 o 60 km/h.

Cavalls sota la neu a Setcases (Mireia Solé)

Es manté l'ambient fred

Amb una presència més alta de núvols, la temperatura nocturna pot pujar lleugerament i potser parlem de menys glaçades que la matinada passada, però continuarà fent fred. En canvi, durant el dia, pel mateix motiu d'un cel força tapat, els termòmetres quedaran una mica més curts en general, cosa que farà que ens hàgim d'abrigar de valent també durant les hores centrals de la jornada.

Per tant, al migdia els termòmetres es mouran entre els 6 i els 11 graus en general, una temperatura ben frenada i que es mantindrà novament per sota dels zero graus durant les 24 hores del dia a l'alta muntanya.

I dijous...

Es mantindrà el domini dels núvols arreu i les precipitacions a la façana costanera, al prelitoral i altres punts de la meitat nord i est de Catalunya. La temperatura es recuperarà. Un ascens poc notori, però que farà que la cota de neu s'enfili per damunt dels 1.200 metres, en general. 
