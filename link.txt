S'aproxima un embossament d'aire fred entre els 10 i els 15 graus sota zero a uns 5.000 metres d'altura, que contrastarà amb els valors de més de 30 graus que s'assoliran a la superfície. Aquesta diferència farà créixer amb força les nuvolades, que acabaran donant precipitacions i que, en molts casos, serà en forma de tempestes fortes.

Barcelona(Cati Aurell)

Més tempestes a la tarda

Aquest divendres la nuvolositat serà entre variable i abundant tot el dia. Es preveuen alguns ruixats matinals dispersos al litoral i el prelitoral sud. A la tarda, les nuvolades creixeran amb més força al nord. Des del Pirineu i l'interior de les comarques de Girona, les tempestes avançaran cap al nord de Barcelona, el nord de Ponent, i acabaran pel prelitoral i litoral central i nord de la Costa Daurada. Entre el final del dia i la matinada, poden arribar també cap a les Terres de l'Ebre. Hi ha avisos del Servei Meteorològic de Catalunya que poden descarregar amb forta intensitat i, fins i tot, poden anar acompanyades de calamarsa o pedra.

Només refrescaran les tempestes

La temperatura de primera hora ha pujat de manera més clara cap a les Terres de l'Ebre i en punts de l'Empordà. En canvi, ha baixat una mica per l'est de la Catalunya Central. La màxima es mantindrà sense canvis importants, però refrescarà força en el moment de la tempesta. El valors més alts voltaran els 35 o 36 ºC per Ponent. En general, ens mourem entre els 27 i els 33 ºC.

Dissabte i diumenge

El cap de setmana començarà amb un dissabte amb possibilitat de pluja a moltes comarques. De nou, es tractarà de ruixats i de tempestes irregulars, transitòries, però que poden ser fortes i també poden anar acompanyades de calamarsa o pedra.

Diumenge, caldrà veure com acaba situada la bossa d'aire fred. En principi, s'haurà retirat i quedaria una mica d'inestabilitat al terç nord, on reapareixerien els ruixats de tarda.
