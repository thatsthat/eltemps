Ja tenim el canvi de temps ben a prop, falten poques hores perquè arribi a Catalunya. La llengua d'aire fred en altura s'anirà escolant des del nord del continent europeu i, alhora, ens arribarà un front fred en superfície associat a una borrasca atlàntica. Tot plegat farà que el temps s'inestabilitzi clarament a partir d'aquest divendres, sobretot durant la segona meitat de la jornada.

Arriba la pluja i la neu

Al matí notarem algun primer símptoma de canvi, però no esperem gaire precipitació més enllà d'algun plugim despistat prefrontal; per exemple, en punts del Camp de Tarragona. Després d'unes primeres hores en què apareixeran boires a planes i fondalades, els núvols aniran en augment d'oest a est i s'aniran fent cada vegada més espessos i gruixuts arreu fins a tapar el sol completament.

A la tarda arribaran les primeres precipitacions amb més cara i ulls. Començaran havent dinat a la zona del Pirineu i a les comarques de Ponent i des d'aquí s'aniran estenent cap a la resta del país durant el vespre i nit. Serà un canvi que passarà força ràpid i que durarà fins dissabte al migdia en general.

Ara bé, algun ruixat pot descarregar amb una mica més de ganes ganes. Al Pirineu hi pot haver acumulacions que poden superar els 25 cm de neu, sobretot al sector oriental, per damunt dels 1.400 metres. Pel que fa a la pluja, els registres més destacats els esperem entre les comarques de Girona i Barcelona, amb una regada que pot deixar fins a 30 mm en aquests sectors.

La cota de neu estarà inicialment al voltant dels 1.000 o 1.200 metres, però anirà a baixant un cop arribi la nit i ja durant la matinada de dissabte, quan podem tenir algunes nevades a cotes inferiors als 600 metres o fins i tot encara una mica més avall, al Pirineu i les comarques de l'interior del nord-est. En aquest sentit tenim avisos activats del Servei Meteorològic de Catalunya. També pel vent de sud, que es reforçarà a les cotes altes del Pirineu.

Cel molt ennuvolat a Cardedeu (Miguel Ángel Ciudad)

La temperatura vol recular

El termòmetre començarà a baixar, sobretot a muntanya, tot i que al migdia l'ambient serà més fresc arreu a causa de la presència de núvols. Per tant, ja quedarem lluny dels 19 o 20 ºC que han assolit les màximes més altes aquests darrers dies. En general, quedaran entre els 9 i 14 graus en general, poc per sobre dels 15 ºC allà on s'enfilin més.

Com que no serà fins avançat el matí que el cel anirà quedant més tapat, durant la matinada el cel estarà relativament poc ennuvolat, i això afavorirà que comencem la jornada encara amb glaçades a comarques interiors. 

I el cap de setmana...

Durant la primera part de dissabte ens acabarà de creuar la pertorbació. Entrarà el vent de nord i s'endurà els núvols de moltes comarques a la tarda. Serà aleshores quan la refrescada es generalitzarà arreu del país, després d'una nit i matinada que serà menys freda en alguns casos a causa dels núvols i del trencament de la inversió tèrmica. Diumenge parlarem d'una dinàmica molt diferent, ens espera un dia d'ambient assolellat i on la temperatura es voldrà recuperar com si no hagués passat res.
