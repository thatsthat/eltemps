El temps mogut continuarà sent el protagonista durant els últims dies abans de donar la benvinguda a la tardor, tot i que no a tot arreu ni de la mateixa manera. L'aire fred en alçada que va arribar ja fa uns dies procedent del centre i el nord del continent europeu, juntament amb el vent humit i més càlid procedent del Mediterrani seran alguns dels ingredients perquè el temps es mantingui inestable.

 

Dissabte: dia ennuvolat i novament amb xàfecs que poden ser intensos

Els ruixats continuaran afectant diverses comarques. Des de la matinada podrà ploure tant a la costa central, la Costa Daurada i les Terres de l'Ebre com al vessant sud del Pirineu i el Prepirineu occidental. En aquests indrets, es mantenen els avisos activats del Servei Meteorològic de Catalunya per risc d'alguns aiguats, que podrien deixar més de 20 mm en 30 minuts. A la resta, el cel seguirà tapat però amb menys risc de pluja. 

A la tarda, els ruixats poden guanyar extensió i afectar més indrets, tot i que els que arribin a la Catalunya Central o a les comarques del nord-est seran de caràcter més irregular i feble. De cara al vespre, podrem tancar el paraigua en bona part del país, perquè la precipitació anirà a menys progressivament.

Núvols amenaçadors a Canovelles (Joan Pérez)

Temperatures en ascens

Els núvols faran que la temperatura nocturna es mantingui sense canvis, de manera que l'ambient a primera hora no serà excessivament fresc. Tot i això, durant les hores centrals de la jornada, guanyarem de 2 a 4 graus a la major part del país, sobretot a les comarques interiors. Les màximes superaran amb més facilitat la barrera dels 20 graus. A prop del mar, bufarà el vent d'entre xaloc i llevant, puntualment amb ratxes moderades.

 

Diumenge: ruixats més irregulars i més clarianes

Tot i que encara hi ha una mica d'incertesa en el pronòstic, sembla que en general els ruixats seran més irregulars. Tot i això, de matinada i durant el matí, alguns d'intensos podran resseguir la façana litoral i el prelitoral. També pot ploure al Pirineu i el Prepirineu de Lleida.

A la tarda els ruixats es produiran en punts de l'interior de manera més inconnexa, al voltant de la serralada Prelitoral, el Pirineu o altres zones del nord-est del país. Seran nuvolades més locals, així que el cel es podrà obrir i el sol perdrà la timidesa dels últims dies. La temperatura encara voldrà pujar una mica més i arribarem a valors de fins a 25 o 26 graus en diverses poblacions, tret del Pirineu i de les comarques de Girona.

Temperatura prevista per a diumenge a primera hora de la tarda. Model WRF TVC

 
