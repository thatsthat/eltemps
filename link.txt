La situació meteorològica es manté, de moment, sense canvis importants, almenys fins dissabte. A partir d'aleshores sembla que es va perfilant el canvi de temps previst de cara a la segona part del pont de la Puríssima, que ens portarà l'arribada de l'ambient hivernal i de la neu al Pirineu de la mà d'una massa d'aire fred polar a casa nostra. Amb els mapes d'avui parlaríem d'un descens brusc, precedit per una pujada transitòria dels termòmetres divendres.

Cel mig ennuvolat, però amb estones de sol o ressol

De moment aquest dijous al matí vindrà marcat per un cel enteranyinat pel pas de núvols alts i prims, sense més conseqüències, i també se'n podran formar alguns de baixos a trams del litoral. Serà una nuvolositat que s'anirà trencant i perdent entitat amb el pas de les hores i que donarà lloc a una segona part del dia amb menys núvols.

Això sí, al vessant nord del Pirineu, entre l'Aran i el Pallars serà més aviat a l'inrevés: el cel anirà quedant cada vegada més tapat. De fet, durant la tarda no seria impossible que hi arribessin a caure quatre gotes, o quatre flocs de neu per damunt dels 2.200 metres. Una precipitació que aniria a més de cara a la matinada de divendres.

Paisatge de boira a Cervera (Marc Llorens)

Fresca matinal, més suavitat al migdia

A primera hora, els valors pujaran clarament a muntanya, tot i que podran recular una mica, amb menys núvols, a zones interiors i a valls i fondalades, on pot tornar alguna glaçada. Les màximes es mantindran, en general, amb pocs canvis, de nou amb un ascens més important al Pirineu.

Per tant, els valors mínims baixaran per sota dels 5 graus a diversos indrets de l'interior i només quedaran lleugerament per sobre dels 10 °C a punts de la façana costanera. Al migdia, difícilment arribarem als 20 graus, a tot estirar, en alguns sectors de l'Ebre. En general, ens mourem entre els 11 i 16 °C de màxima.

La tramuntana i el mestral es mantindran bufant a les Terres de l'Ebre i a l'Empordà, però amb tendència a anar afluixant i perdent pistonada amb el pas de les hores, sense acabar de desaparèixer.

I els propers dies...

La matinada de divendres acabarà de creuar un front poc important, amb algunes nevades febles a les cotes altes del vessant nord del Pirineu i un nou augment dels núvols, tot i que sense pluja, a la resta. Això sí, la temperatura serà notablement més alta. En canvi, de cara a dissabte i sobretot diumenge la temperatura baixarà d'una manera clara i contundent i entrarem de ple a l'ambient hivernal.

Sembla que pot arribar la neu al Pirineu i probablement ens plantarem davant la setmana més freda del que portem d'aquesta temporada. A la següent animació s'observa l'evolució de la temperatura a 850 hPa, uns 1.500 metres damunt la nostra vertical. Després de l'ascens de divendres, que porta a valors d'uns 10 °C a aquesta alçada, arriben els colors blaus, associats a valors negatius i que se situaran uns 5 o 6 graus per sota la mitjana de l'època. És un pronòstic que haurem d'anar veient en properes actualitzacions dels mapes.

Evolució de la temperatura a 850 hPa (1.500 m). Model WRF / TVC
