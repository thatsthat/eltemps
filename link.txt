Hem d'esperar pocs canvis durant les pròximes hores en la situació meteorològica a Catalunya. L'anticicló a la zona de les Açores impedeix el pas a les borrasques atlàntiques i una profunda pertorbació amb nucli a les illes britàniques que sí que de cara a dimecres ens enviarà un front, amb precipitacions que podran arribar a la zona del Pirineu i una davallada general de la temperatura.

Sol acompanyat de núvols prims i boira

Aquest dimarts al matí tornarem a repetir la dualitat d'un temps assolellat en bona part de la costa i prelitoral i al Pirineu amb la formació de bancs de boira espessa en diversos punts de la depressió Central: plana de Vic, pla de Bages, de Lleida..., i també alguns núvols baixos en punts del quadrant nord-est i de la Costa Brava. Ara bé, sembla que amb una lleugera entrada de vent de component oest la majoria d'aquests bancs de boira s'haurien d'acabar esvaint i els més tossuts s'haurien d'anar aixecant al voltant del migdia, o si més no quedar en forma de boira alta o núvols baixos. 

Així doncs, a la resta el sol serà predominant, només amb el pas de bandes de núvols prims decoratius que en alguns moments poden deixar-lo mig esmorteït.

Sol i boira arran de terra a la capital del Berguedà (Matina Prifiti)

Temperatura en lleuger ascens

La temperatura es mantindrà amb pocs canvis de manera general, tot i una lleugera tendència a pujar. Serà una pujada notòria sobretot en trams de la meitat sud de la façana costanera, per l'entrada d'una mica de vent de l'oest que hi arriba reescalfat, però també en alguns punts de l'interior, on s'espera que la boira es trenqui amb més facilitat, i per tant el termòmetre tingui més marge per pujar.

Així doncs, els valors a primera hora del matí oscil·laran entre els 7 i els 12 graus en general i les màximes passaran dels 20 amb més facilitat a les Terres de l'Ebre i en tota la costa i prelitoral del Camp de Tarragona i fins al sud de Barcelona. Els valors també podran acostar-se als 18 o 19 graus a Ponent o en algunes raconades de la Catalunya Central.

I dimecres...

Arriben canvis! Un front repartirà més núvols i algunes precipitacions a la zona del Pirineu, en forma de neu per damunt dels 2.000 metres. També farà baixar la temperatura arreu del país. El vent de tramuntana i, sobretot, el de mestral s'intensificaran als dos extrems del país.
