Aquest diumenge s'acabarà de concretar el canvi de temps iniciat el vespre de dissabte. Passarà un solc d'aire fred en altura que alimentarà les nuvolades. Uns ingredients perfectes per a la formació de tempestes localment fortes. El Servei Meteorològic de Catalunya ha activat l'avís per intensitat de pluja. Protecció Civil ha posat en alerta el pla Inuncat. Compte, perquè el gruix de l'aire fred passarà durant la primera part del dia.

ALERTA #INUNCAT ⛈

Previsió de pluges intenses a les comarques del nord-est de Catalunya a partir de la matinada .

Més informació a https://t.co/RavlNNvlVG pic.twitter.com/oHxgFIH9WG
 Protecció civil (@emergenciescat) July 20, 2024

Entren en joc el mestral i la tramuntana

El canvi d'aires vindrà amb una configuració de vents del nord i nord-est, que deixaran cops forts. Per aquest motiu, ha activat l'avís per vent. Cerç o mestral i tramuntana, que també derivaran en el típic rebuf a la Costa Central. Aquests vents determinaran la distribució de la nuvolositat i l'evolució de la temperatura, i també condicionaran l'estat de la mar. En el cas de la Costa Brava, s'ha activat l'avís per onatge.

Mapa de vent previst per a diumenge a les 12 UTC (WRF / TVC)

Ruixats localment forts

Com diem, la inestabilitat serà més acusada durant la primera meitat de diumenge. Els xàfecs han afectat el Pirineu i Prepirineu occidental durant la matinada. El resgistre màxim han estat els 22 mm de Sasseuva.

Pedregada a la festa major de #Taüll pic.twitter.com/EK3qNGWPn1
 Sònia Calvó Carrió (@scalvocarrio) July 20, 2024

Entre finals de la matinada i el matí, també es generaran alguns xàfecs pel rebuf a l'entorn de la costa i del prelitoral central, gairebé arribant al límit de la Costa Daurada. Al llarg del matí, els xàfecs i les tempestes s'intensificaran pel quadrant nord-est, sobretot en punts d'interior, tot i que també arribaran a la Costa Brava.

A la tarda, reapareixeran nous xàfecs, però seran més dispersos. L'aire fred ja anirà en retirada. Les precipitacions afectaran punts de l'interior del nord-est i, de manera més dispersa, el Pirineu.

Tempesta vista des d'Ivars d'Urgell (Xavier Coll)

Per altra banda, el vent de ponent, cerç i mestral netejarà de núvols la zona de Ponent, les Terres de l'Ebre i gran part del Camp de Tarragona. Serà un diumenge assolellat en aquests sectors.

Aquí teniu una representació de la pluja i el vent previstos per a les pròximes hores. Correspont al model WRF.

Temperatura en descens

La temperatura de primera hora ja era de 2 a 5 °C més baixa en molts punts d'interior. Cap a la costa, encara no havia baixat. Les mínimes s'han de consolidar. Les podeu consultar en el visor de dades.

La màxima davallarà a gairebé tot l'interior. Direm adeu als valors de 40 ºC amb una baixada notable per Ponent, la Catalunya Central i, sobretot, l'interior del nord-est. En canvi, el mestral reescalfarà les màximes a la Costa Daurada. Resistiran alguns valors de 32 o 33 ºC per l'oest i el centre de Catalunya, puntualment més a la Costa Daurada, però en general ens mourem entre 27 i 30 ºC. Els avisos per calor, nocturna i diürna, estan actius per a diverses comarques de la Costa Daurada.

Evolució de la Tº per a diumenge a les 14 UTC (WRF / TVC)

I dilluns...

El cerç i la tramuntana aniran de baixa, la temperatura nocturna baixarà i la diürna pujarà en general, sobretot al Pirineu i al quadrant nord-est. Els últims mapes rebaixen la possibilitat de nuvolades i xàfecs. Dominarà el sol en general.
 

 
