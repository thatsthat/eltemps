Aquest dimarts encara tindrem una mica d'aire fred en altura. Les nuvolades de calor trobaran aliment per desenvolupar-se amb certa força, i això desembocarà en nous xàfecs i tempestes de tarda.

Tarda de tempesta a Cervera, el 2 d'agost (Marc Llorens)

Sol i tempestes

Ens em llevat amb la sorpresa d'un petit xàfec a primera hora al Pallars Sobirà, però el dia tindrà la típica dinàmica del temps d'estiu, més típic de la segona meitat d'agost, amb sol i tempestes.

El matí serà assolellat en general, tot i que matisat per la presència d'alguns núvols baixos acumulats al litoral, en aquest cas a la Costa Daurada. Amb el pas de les hores, s'acabaran trencant.

A partir del migdia, serà el torn de les nuvolades d'evolució. Es trobaran condicions favorables, i acabaran derivant en xàfecs i tempestes en punts del Pirineu i Prepirineu, amb possibilitat que arribin també una mica més cap al sud, fins a comarques com la Noguera o el nord de la Catalunya Central.

Els nuclis més intensos poden concentrar-se al voltant del Ripollès o la Cerdanya i, de cara al vespre, pel nord-oest. El Servei Meteorològic de Catalunya ha activat l'avís d'intensitat de pluja. Per altra banda, les nuvolades i els xàfecs que es desenvoluparan al voltant del Sistema Ibèric poden acabar entrant cap a la zona dels Ports de Tortosa.

Calor intensa

Tampoc tindrem canvis significatius pel que fa a la temperatura diürna. Serà una setmana de calor intensa i sostinguda, amb valors uns 5-6 ºC per sobre de la mitjana en el nivell de referència de 850 hPa. La temperatura mínima pujarà una mica més, mentre que la màxima serà molt semblant a la de dilluns: 38-39 ºC a Ponent, uns 35-36 ºC a la Catalunya Central, el prelitoral central i l'interior del nord-est, i entre 30 i 34 ºC en general.

I dimecres...

No acabarà de fer net, però la inestabilitat anirà de baixa, i els xàfecs de tarda perdran força i extensió. Seran més puntuals i es concentraran al Pirineu. La calor intensa es mantindrà, grau amunt, grau avall.
