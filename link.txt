Després d'un dilluns d'augment progressiu de núvols, que s'han anat espessint a mesura que ha avançat el dia, aquest dimarts l'arribada d'un sistema frontal portarà una mica de neu al Pirineu, xàfecs al nord-est i l'entrada de tramuntana i mestral. Tot plegat, també implicarà una davallada dels termòmetres.

Neu a la cara nord i xàfecs al nord-est

La precipitació s'iniciarà de matinada a la cara nord del Pirineu, amb una cota de neu encara força alta, al voltant dels 1.600 metres, però que anirà baixant ràpidament, al voltant dels 1.100 al migdia i dels 800 de cara a la nit. Tot i que pot haver-hi moments de treva, a la tarda es mantindrà la nevada en aquest sector. 

Ara bé, on esperem els ruixats i xàfecs de major entitat és a les comarques del nord-est a partir del migdia, sobretot al triangle Montseny-Guilleries-Ripollès. Amb l'arribada d'aire fred a les capes més altes de l'atmosfera, aquests xàfecs podrien anar acompanyats de tempesta.

La resta del país quedarà al marge de la precipitació en un dia de cel variable pel pas de núvols alts i mitjans però que deixaran també algunes estones de sol o de ressol.

Cel tapat a Viladecans (Eva Gimeno)

Tramuntana i mestral, amb més fred a la nit que a primera hora

Amb el pas del front, entraran la tramuntana a l'Empordà i el mestral a les Terres de l'Ebre i el Camp de Tarragona a partir de mig matí i el migdia, i es deixaran notar amb ratxes que superaran els 70 km/h durant tota la tarda. 

Amb aquesta entrada de vent del nord, la temperatura començarà a baixar, però a primera hora del matí encara mantindrem valors suaus en general. És per això que, tot i que de dia baixarà, la temperatura mínima es registrarà a la nit, al final del dia, moment en què l'aire fred associat al front anirà penetrant a Catalunya.

Al migdia, la temperatura baixarà clarament a muntanya i també al nord-est, amb un cel més tapat de nuvolades, però es mantindrà si fa o no fa sense gaires canvis o amb un descens molt més modest a la resta del país. Així doncs, les màximes oscil·laran entre els 13 i els 17 ºC, i arribaran als 18 a punts de la costa i prelitoral o de Ponent.

I dimecres...

Serà un dia de més sol, amb núvols residuals al matí a la cara nord del Pirineu i a punts del litoral. Notarem una refrescada més important per començar el matí, amb vent de tramuntana i mestral que anirà perdent pistonada però que es mantindrà durant pràcticament tota la jornada als dos extrems del país.
