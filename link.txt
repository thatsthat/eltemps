Començarem la setmana situats a la perifèria d'un anticicló centrat al mar del Nord. Des d'aquesta posició, bombejarà vents de component est a la façana litoral. Notarem un canvi d'aires, amb més nuvolositat i menys calor.

Sol i xàfecs de tarda

Durant la matinada hi ha hagut alguns núvols més al vessant nord del Pirineu, però en aquest sector s'obriran clarianes durant el matí. Veurem núvols residuals a la façana oriental a l'inici del dia, i amb el pas de les hores s'anirà tapant més per tot el nord-est de Catalunya. Farà més sol cap a l'oest del país.

A partir del migdia, creixeran més nuvolades al llarg del Prepirineu i el prelitoral, i es formaran alguns ruixats que afectaran punts de l'interior del nord-est, el prelitoral central i el nord de la Catalunya Central. Seran xàfecs localment moderats i deixaran precipitacions poc abundants.

Temperatura diürna en descens

La temperatura mínima ha pujat lleugerament en general, per la qual cosa hem començat la setmana amb un ambient ben suau. Al migdia, refrescarà a tota la façana litoral, sobretot a l'Empordà. Per l'oest, la temperatura es mantindrà, fins i tot pujarà una mica cap a l'Aran i l'Alt Pirineu. Els 27 ºC de diumenge no es repetiran. Arribarem a uns 24 ºC en punts de les Terres de l'Ebre i la Catalunya Central i potser sí que als 25 ºC a Ponent.

I dimarts...

Tindrem condicions semblants, amb presència de més núvols cap a l'est i el nord, i possibilitat d'algun xàfec dispers de tarda al nord-est, poca cosa.
