Diumenge serà un altre dia variable, però en aquest cas els núvols es concentraran al matí i a la nit, i ens els portaran una pertorbació en retirada i una gran borrasca situada al nord d'Europa. Són núvols que arribaran a territori anticiclònic, i no seran efectius a l'hora de deixar precipitacions.  

Boira a la vall de Bianya (Martí Valentí)

Sol, núvols i boira

El dia ha començat amb bancs de boira repartits per la vall de l'Ebre i la Depressió Central, des de Ponent fins a la plana de Vic. S'aniran esqueixant, malgrat que puguin ser localment persistents en punts de Ponent. A la resta, el matí serà assolellat, o amb alguns núvols prims residuals.

A la tarda, pot quedar algun banc de boira persistent o en forma de boira alta per Ponent, mentre que farà sol en general. Cap al vespre, començaran a arribar núvols alts i mitjans per l'extrem nord, que s'aniran desplaçant cap a la Catalunya Central. No es preveu precipitació.

Tímida recuperació de la temperatura

Els valors de primera hora han estat una mica menys freds en general, tot i que han baixat en punts de l'oest i el nord-est. Les màximes pujaran 3 o 4 ºC en punts de la Costa Daurada, on bufarà una mica de mestral. A la resta, es mantindran o pujaran tímidament. Assolirem els 20-22 ºC a Ponent, el prelitoral central i l'Empordà. Algun valor pot arribar als 23 ºC a les Terres de l'Ebre o la Costa Daurada. Molts valors se situaran entre els 15 i els 19 ºC.

I dilluns...

Mantindrem un temps anticiclònic, amb cel variable amb núvols alts i mitjans, boira i núvols baixos, més abundants cap al nord-est. En aquest cas, no es descarta alguna gota en punts del litoral i del prelitoral central i nord. La temperatura continuarà entre 4 i 5 ºC per sobre de la mitjana, tot i que pot baixar lleugerament al migdia pel terç nord.
