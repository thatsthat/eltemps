Tenim els ulls posats a l'embossament d'aire fred que de cara aquest dimarts es despenjarà des del centre i el nord d'Europa i creuarà la Península per situar-se ràpidament a la zona de Portugal. Depenent de la seva posició final, podrà fer que tinguem un possible temporal de pluja a partir de dimecres o bé que aquest no s'acabi produint o afecti altres zones. Amb els mapes d'aquest dilluns al matí, es rebaixa la possibilitat d'un possible temporal de pluja. És una situació que s'ha de seguir en cada actualització dels models perquè qualsevol moviment pot implicar un canvi en la previsió.

Més núvols, a banda de les boires, i opcions de pluja a la tarda

El dimarts començarà ja amb presència de més núvols, a banda de les boires matinals que de nou s'estendran a diversos punts de la Catalunya Central, les comarques de Ponent o en raconades de la vall de l'Ebre a recer del vent. Seran uns núvols que deixaran un cel mig ennuvolat però encara amb poca pluja, més enllà d'algunes tímides i febles precipitacions a la cara nord del Pirineu: l'Aran i extrem nord del Pallars.

Serà a la tarda quan esperem un repunt de la inestabilitat amb xàfecs que podran afectar punts de la costa i el prelitoral central i que avançaran cap al Camp de Tarragona i les Terres de l'Ebre de cara al vespre. Podran ser localment intensos, i per això està activat un avís del Servei Meteorològic de Catalunya. De manera més dispersa pot arribar algun ruixat també a punts del sud de la Depressió Central. A més, la precipitació també anirà a més al sector occidental del Pirineu, amb una cota de neu que anirà baixant fins al voltant dels 1.200 metres de cara a últimes hores del dia.

El vent de tramuntana i mestral continuaran bufant i alterant la situació marítima, en especial a l'entorn dels caps de Creus i de Begur, on les onades superaran els 2 metres i mig d'alçada. Avís també activat per part del Servei Meteorològic de Catalunya en aquest sector del nord de la Costa Brava.

Nuvolades a Calldetenes (M. Àngels Roviró)

Els termòmetres, clarament cap avall

Com la cota de neu, la temperatura també anirà davallant durant la jornada, i per això en molts casos la mínima es donarà al final del dia: és a dir, farà més fred poc abans de la mitjanit que no pas a primera hora de dimarts. Els valors mínims només quedaran per damunt dels 10 graus a la façana litoral, entre els 5 i 10 a l'interior, mentre que les glaçades s'estendran a la serralada pirinenca.

Les màximes més altes amb prou feines fregaran els 17 o 18 graus i quedaran al voltant o per sota dels 15 en la majoria de casos. En aquells indrets on el descens sigui més marcat, la temperatura podrà quedar més de 5 o 7 graus per sota respecte als valors d'aquest dilluns.

Comparativa de temperatura dimarts a les 14.00 respecte a dilluns a la mateixa hora (Model WRF / TVC)

I dimecres...

Cal seguir atents a l'evolució dels darrers mapes, que encara mostren certa incertesa en el pronòstic. Amb els mapes de dilluns al matí, la pluja podria fer acte de presència sobretot a la zona de l'Empordà i a les Terres de l'Ebre, però amb menor abast i abundància que la que indicaven els models diumenge passat, ja que avui dibuixen el centre de baixes pressions situat massa a l'oest per tenir una situació propícia a pluges generals i generoses a casa nostra. Una evolució constant dels mapes que segur que tornaran a fer canviar la ubicació i la distribució de les pluges. També dependrà de la posició final de la depressió l'evolució de la temperatura, que avui tendiria a recuperar-se de manera progressiva.

 
