Diumenge recuperem un temps més habitual de l'estiu, després d'un dissabte marcat per la presència d'una dana que ha provocat tot tipus d'incidències. Tot i que quedarà una mica d'aire fred, la inestabilitat serà molt residual i el dia serà més tranquil i força més calorós.

Albada amb núvols dispersos a Palamós (Josep Corney)

Més sol

Avui serà un dia de sol recuperat, tot i que esperem algunes restes de núvols matinals dispersos pel Pirineu i el nord-est, i alguns petits bancs de boira dispersos pel Prepirineu o la depressió central. No esperem pluja matinal; després dels tímids registres acumulats durant la matinada per la Vall d'Aran i l'Alt Empordà. 

Com sol passar en els dies d'estiu amb una certa inestabilitat, la nuvolositat d'evolució apareixerà cap al migdia en punts de muntanya, el Pirineu i Prepirineu, també al prelitoral i a l'interior del nord-est. Així, durant la tarda es poden repetir alguns xàfecs dispersos, en aquests indrets, més probables al nord del Pirineu. En qualsevol cas, no tindran res a veure amb les tempestes fortes de dissabte, ni en intensitat ni en quantitats de precipitació. A la resta del país, la tarda serà assolellada.

Com a novetat, cap al vespre s'acostarà una cua de front mig desfeta, que portarà núvols i xàfecs a última hora per l'extrem nord-oest: Vall d'Aran i Alt Pirineu.

La calor recupera terreny

Pel que fa a l'evolució de la temperatura, ha estat clarament descendent a primera hora del dia en general, amb baixades de 3 a 8 °C a gairebé tot el país.

Per contra, la tendència serà clarament ascendent durant les hores centrals de la jornada a tot l'interior del país, després de la forta clatellada de dissabte. Amb el sol, tornaran, valors de 33 °C  o 34 ºC a Ponent o en punts de les Terres de l'Ebre, el prelitoral central i la Catalunya Central, i d'entre 24 i 31 °C en general.

I dilluns...

La temperatura continuarà en línia ascendent, i la precipitació es localitzarà a l'extrem nord, en forma de ruixats molt minsos i dispersos a la tarda.
 

 
