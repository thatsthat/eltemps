El més destacat de diumenge serà el canvi de la direcció del vent, que passarà de tenir component marítim a bufar de l'oest i el sud-oest. Això farà repuntar la temperatura diürna de manera molt notable en alguns casos. Per la resta, es mantindrà una dinàmica de cel molt canviant.

Castellbell i el Vila(Josep Casafont)

Núvols en trànsit

Com diem, el pas de núvols alts i mitjans continuarà deixant un cel variable a estones. La primera banda de núvols mitjans amb més entitat arribarà durant el matí i avançarà d'oest a est. Al principi del dia conviuran amb els núvols baixos matinals, localitzats principalment al litoral, el nord de la depressió central, la vall de l'Ebre i el Camp de Tarragona. A diferència de dissabte, els núvols baixos aniran de baixa al llarg del matí. D'aquesta manera, durant les hores centrals del dia veurem unes estones de sol, mentre la primera banda de núvols es retira per la costa, a primera hora de la tarda. Però durarà poc, perquè de cara a la segona part del dia arribarà una nova línia de núvols que acabaran deixant el cel tapat arreu a partir del vespre. Fins i tot és probable que caiguin alguns plugims dispersos pel terç oest.

Temperatura diürna cap amunt

Començarem el dia amb temperatures semblants a les de dissabte, grau amunt, grau avall. En canvi, al migdia, tindrem un repunt molt evident de la temperatura a la meitat est del país. En aquest sector, les màximes pujaran 3 o 4 °C en general, puntualment més pel prelitoral sud. Les màximes s'enfilaran cap als 22 °C a l'interior de les Terres de l'Ebre i cap als 20 pel Camp de Tarragona. Assolirem 18 o 19°C pel prelitoral central i per Ponent, i valors de 15 a 17 ºC en general.

I dilluns...

Tornaran els vents de component est, i serà un dia de núvols més abundants a la meitat est, amb possibilitat d'algunes precipitacions poc abundants, més probables a les comarques de Girona i litoral de les de Barcelona.
