Després d'una jornada en què els xàfecs han anat a més, aquest dijous tornaran a ser menys extensos, tot i que el temps no farà net. Continuem amb aire fred en altura i un lleuger flux de llevant en superfície. Això, sumat a l'escalfament diürn, és suficient per disparar el creixement de nuvolades a partir del migdia. Així doncs, aquest dijous haurem de mantenir el paraigua a prop en algunes comarques.
 

Cel canviant, amb alguns xàfecs localment forts

Un dia més, els núvols s'intercalaran amb estones de sol, tot i que aquest serà força tímid. Al matí el temps aguantarà en conjunt, però hi pot haver alguns ruixats cap al nord-est o les Terres de l'Ebre. A la resta, cel mig ennuvolat amb presència de boires fins a mig matí en zones interiors.

Durant la tarda els núvols també afectaran el prelitoral, el Pirineu o fins i tot punts de la Catalunya Central. Seran menys nombrosos que aquest dimecres i, de nou, irregulars, però això no vol dir que de manera local puguin descarregar amb força o amb alguna tronada. Tot i això, les acumulacions seran poc importants en general.

Mammatus a Viladellops, Olèrdola (Fran Lorenzo)

La temperatura tendeix a baixar

Els darrers dies hem assolit valors de fins a 25 graus de màxima, un ambient molt suau i poc propi en aquesta època de l'any. Aquest dijous, però, continuarà la tendència a la baixa de la temperatura d'aquest dimecres, però encara parlarem de suavitat als termòmetres. Al matí, els valors mínims quedaran per sota dels 15 graus a pràcticament tot arreu, tret de la façana costanera i algun racó del prelitoral. La temperatura màxima tornarà a fregar els 20 o 22 graus al litoral i prelitoral, a la Catalunya Central, a les Terres de l'Ebre i al pla de Lleida.

I divendres...

Més estones de sol, sobretot a l'interior del país, i el risc de pluja disminuirà clarament. Ens llevarem amb més fresca matinal, però, en canvi, al migdia el mercuri podrà pujar un parell de graus.
