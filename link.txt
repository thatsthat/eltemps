L'anticicló es manté ferm, avançant cap al centre d'Europa. Un centre d'altes pressions que afavoreix el temps estable en bona part del continent, també a Catalunya. Tot i això, un lleuger flux de vent allevantat, que ens arriba canalitzat entre aquest anticicló i la depressió que ha rebut el nom d'Elena i se situa a la zona de Grècia, aportarà més humitat i formarà alguns núvols a la façana costanera, que poden deixar una tarda una mica més apagada.
 

Predomini del sol, però amb excepcions

En general serà un Nadal de sol, sobretot al nord del país, però a la costa i prelitoral arribaran alguns núvols baixos a partir del migdia que podran acabar fent la guitza en aquest sector. De pluja se n'espera més aviat poca, però sí que a partir de mitja tarda no és impossible que s'escapin alguns plugims o gotellades.

També reapareixeran les boires, que amb les ventades dels últims dies havien acabat desapareixent. Es presentaran sobretot a Ponent, en punts com el pla de Lleida, conca de Tremp, l'altiplà Central... En alguns casos fins i tot podran tornar a ser persistents o bé quedar en forma de boira alta o núvols baixos.

Tions vora el mar a Palamós (Manel Cruz)

Contrastos de temperatura

La temperatura de primera hora es recuperarà una mica, un ascens més marcat al Pirineu i Prepirineu. També a les zones on apareguin alguns núvols baixos o la boira. Al migdia, el termòmetre podrà recular a les zones on la boira faci el ronso i a la costa o prelitoral, on el cel es pot mantenir en alguns casos força tapat.

Així doncs, les mínimes quedaran per sota dels 10 graus a bona part del país, però hi haurà menys glaçades a punts de l'interior. Les màximes en molts casos quedaran per sota dels 15 ºC, tret d'alguna raconada de la Costa Daurada i en algun punt de les Terres de l'Ebre. Per tant, serà un dia de Nadal fresc i on ja no tindrem vent de tramuntana ni de mestral a cap punt del país.

I per Sant Esteve...

El temps es mantindrà molt semblant, amb sol a bona part del nord del país, però amb un cel mig ennuvolat a la costa i al prelitoral, on encara esperem alguns plugims. La boira tornarà a molts punts de Ponent i de la Catalunya Central i serà persistent en alguns casos. Pocs canvis a la temperatura, i per això tornarem a tenir contrastos segons la zona del país.

 

 
