El temps continuarà dominat per l'anticicló l'últim dia de la setmana. De nou, estarem pendents del mestral o cerç i la tramuntana, que encara bufaran amb cops forts al litoral. La tramuntana ho farà durant tot el dia, mentre que el mestral es notarà, sobretot, a l'inici i el final del dia.

Cel assolellat

Pel que fa a l'estat del cel, tindrem molt pocs canvis. Serà un dia per aprofitar a l'exterior, perquè farà sol a tot arreu i durant tot el dia. Potser arribaran alguns núvols prims despistats a l'extrem nord, o veiem algun núvol d'evolució a la tarda, però sense més conseqüències.

La temperatura es recupera

La temperatura de primera hora ha estat semblant o una mica més alta que la de dissabte en general. Ha baixat a l'Empordà, punts de la vall de l'Ebre i de la meitat sud del litoral. En qualsevol cas, l'ambient continua sent de tardor. La màxima pujarà de 2 a 4 ºC, tret de punts del litoral de l'Empordà, on baixarà una mica. Amb ajuda del sol, l'ambient serà molt suau al migdia, fins i tot amb caloreta i amb alguns valors vorejant els 30 ºC en punts de les Terres de l'Ebre, la Costa Daurada i el prelitoral Central.

I dilluns...

Comencem una setmana que pot portar un nou canvi de temps entre dimecres i dijous. Veurem com va evolucionant la situació. De moment, per a dilluns esperem més anticicló, i més vent als dos extrems de Catalunya, també al Pirineu.
 

 
