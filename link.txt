La setmana seguirà amb aquesta situació de núvols d'evolució diürna que creixeran al nord de Catalunya a les tardes i que amb més o menys intensitat tornaran a repetir els ruixats o les tempestes a la tarda-vespre dels propers dies.

Ruixats al litoral de matinada

La nit o fins a les primeres hores del matí pot caure algun ruixat a l'àrea de la Costa Central i al sud de la Costa Brava. A Ponent, al sud i al Pirineu, el dia començarà amb força sol, potser amb algunes boirines en alguns indrets. La temperatura mínima serà una mica més alta a Ponent i a les Terres de l'Ebre i tornarà a ser una matinada relativament fresca a la resta. 

Violant de Puigventós, Castellar del Riu

Al llarg del matí les nuvolades creixeran al nord i ja podran descarregar algunes gotellades de curta durada a partir de migdia. Al vespre pot fer alguna tronada més destacable entre Osona i el Ripollès.

El vent serà feble i la temperatura màxima pujarà una mica a Ponent i el Pirineu.

Dimecres, sol i ruixats

Potser aquest dimecres serà de nou de canvi de temps a la tarda al nord del país. Matí de núvols baixos a la línia de la costa i també en punts del prelitoral. No descartaríem que caigués alguna gota al matí a la Costa Daurada i amb molt de sol a l'interior i al Pirineu. A migdia el cel s'obrirà a tot arreu i farà sol, llevat d'on creixin les nuvolades, que donaran ruixats a la tarda, més abundants a l'Alt Pirineu. La temperatura es mantindrà similar a la de dimarts. 

Eva Gimeno, Badalona

Divendres, potser el dia de menys pluja

La dinàmica de més sol al matí i de tarda amb ruixats continuarà els pròxims dies. Dijous els ruixats cauran més fàcilment a l'Aran i l'Alt Pirineu, i divendres serà el dia que sembla que seran menys probables les precipitacions. De cara al cap de setmana podria venir un canvi de temps més generalitzat.

 
