Durant les pròximes jornades, el potent anticicló situat a la zona de l'Atlàntic avançarà cap al centre del continent i estabilitzarà el temps a bona part d'Europa, també a casa nostra. Ara bé, amb la seva posició ens enviarà un lleuger flux de vent humit i marítim, que pot comportar l'aparició d'alguns núvols baixos, sobretot a la façana costanera. Fins i tot, no és del tot impossible que arribi a caure alguna gota entre el dia de Nadal i Sant Esteve.

Minva la nevada i afluixa la ventada

A la cara nord del Pirineu pot continuar nevant, tot i que de manera menys intensa i continuada que aquest dilluns i amb una cota de neu que anirà pujant dels 700 fins per sobre dels 1.400 metres. A mesura que avanci el dia, la precipitació anirà minvant en aquest sector, sense acabar de desaparèixer del tot, però serà molt residual de cara a la tarda i vespre. A la resta farà sol en general, però quedarà enterbolit a estones pel pas d'algunes bandes de núvols prims. També apareixeran alguns bancs de boira matinal en zones interiors a recer del vent, però es trencaran ràpidament. 

El vent, que ja haurà quedat restringit a les zones més habituals, amb la tramuntana a l'Empordà i el mestral a les Terres de l'Ebre, així com en cotes altes del Pirineu, tendirà a afluixar de manera progressiva a mesura que avanci el dia i acabarà sent més aviat feble o moderat. Tot i això, mantindrem activats els avisos del Servei Meteorològic de Catalunya. Per tant, la nit de Nadal serà tranquil·la a bona part del país.

Ambient gèlid a Sant Boi de Lluçanès (Josep Martínez)

Ambient hivernal

Començarem el dimarts amb moltes glaçades, ja que el vent encalmarà a zones interiors i això permetrà als termòmetres baixar amb més ganes. Trobarem valors per sota dels zero graus des del pla de Lleida, passant per la Catalunya Central, l'Altiplà Central o les muntanyes de Prades. Els valors per damunt dels 10 graus quedaran ubicats a les zones amb vent o a primera línia de mar.

Al migdia la temperatura es recuperarà lleugerament després de tocar fons aquest dilluns amb màximes entre els 11 i els 16 graus en conjunt i de fins a 18 o 19 ºC a la Costa Daurada i a les Terres de l'Ebre.

I el dia de Nadal...

Tindrem pocs canvis en el temps, amb un ambient fred a primera hora i fresc al centre de la jornada. Apareixeran boires a l'interior i alguns núvols baixos al vessant nord del Pirineu, però també a la costa i al prelitoral, sobretot a la seva meitat sud. Serà en aquest últim sector on no seria descartable alguna gotellada. Una probabilitat que es mantindrà també per Sant Esteve.
