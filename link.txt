El primer front de l'hivern meteorològic no serà gaire actiu. Portarà núvols, però la precipitació es concentrarà a l'extrem nord del país. Caldrà esperar noves oportunitats per veure una bona nevada.

Augment de la nuvolositat

Al marge del front, un dia més parlarem de bancs de boira, que seran extensos per Ponent i la vall de l'Ebre durant la matinada. Durant el matí, començarà a entrar una mica de cerç per la vall de l'Ebre, i això ajudarà a aixecar la boira en aquest sector. En paral·lel, arribaran cada cop més núvols alts i mitjans des de l'oest i s'anirà ennuvolant arreu. A partir de mig matí, pot ploure una mica al vessant sud de l'Alt Pirineu.

La segona part del dia serà de retirada progressiva del front per la façana costanera. S'obriran clarianes per l'oest, tot i que la boira pot persistir un dia més per Ponent. No plourà a la majoria de comarques de Catalunya, fora del Pirineu. En canvi, al vessant nord de la serralada es reactivarà la precipitació, sobretot a l'oest. La cota de neu baixarà dels 2.200 als 1.600 metres. En tot cas, les quantitats de precipitació seran poc abundants.

A partir del vespre, el cerç o mestral i la tramuntana s'acceleraran als dos extrems del país.

Vent previst per a dilluns a les 21 UTC(WRF /3Cat)

Poc fred

La temperatura de primera hora serà més alta que la de diumenge en general, tret del Pirineu i de la costa, on serà molt semblant o una mica més baixa. Al migdia, l'ambient refrescarà al Pirineu, mentre que les màximes pujaran 2 o 3 ºC en punts del litoral central i sud. En aquest sector podrem tenir encara alguns valors de 20 o 21 ºC. També pujaran les màximes en alguns indrets interiors on la boira s'aixecarà.

 

 

I dimarts...

Un cop passi el front, notarem la davallada de la temperatura, tant a primera hora com al migdia, de la mà dels vents de component nord. Tindrem núvols residuals al quadrant nord-est, amb possibilitat d'alguns ruixats dispersos al llarg del dia.

Diferència de temperatura a les 14 UTC entre dilluns i dimarts (WRF /3Cat)
