Ens espera un cap de setmana de temps canviant i insegur. Una pertorbació centrada al voltant del Cantàbric, reforçada per una bossa d'aire fred en les capes mitjanes i altes de la troposfera, portarà ruixats i tempestes per continuar la ratxa humida d'aquesta setmana. Els últims mapes, però, rebaixen l'extensió de la pluja prevista per a diumenge.

Nuvolades a Oliana(Jordi Odèn)

Dissabte, xàfecs dispersos

El dia ha començat força ennuvolat, amb núvols baixos a la meitat est del país, i arribada de nuvolades per l'oest. Poden caure alguns xàfecs puntuals i dispersos cap al quadrant nord-est i al vessant sud del Pirineu occidental. També és probable que arribi algun xàfec cap al litoral sud. 

De cara a la tarda, esperem creixement de ruixats al prelitoral, Prepirineu i Pirineu. Seran fenòmens localment moderats, acompanyats de tempesta, amb possibilitat de calamarsa o pedra. A partir del vespre, arribarà una nova línia de preciptacions per l'oest, des del Pirineu fins als Ports, amb més abundància en comarques com la Noguera, el Pallars Jussà i l'Alta Ribagorça. La cota de neu voltarà els 2.400 metres.

Temperatura en ascens

La temperatura de dissabte tendirà a pujar, tant la mínima com la màxima. A primera hora hem tingut valors d'1 a 3 ºC més alts que els de divendres, mentre que la màxima pot pujar 3 o 4 ºC en molts indrets de la meitat nord, fins i tot més en alguns punts del Pirineu i Prepirineu. Els valors més alts s'assoliran a Ponent i a l'interior de l'Empordà, i arribaran a uns 25 ºC, o cap a les Terres de l'Ebre o el prelitoral central, amb uns 24 ºC. En general, estarem entre 19 i 23 ºC.

Tot això amb vents de component sud-est que deixaran algun cop fort de tarda, sobretot a la part alta de la vall de l'Ebre i al sud de Ponent.

Diumenge, menys pluja de la prevista incialment

Tindrem la borrasca centrada sobre la Bretanya, i l'aire fred en altura, però els mapes actualitzats han desdibuixat el front que arribarà durant la matinada. En tot cas, entre la mitjanit i primera hora del matí passarà una línia d'inestabilitat que portarà els ruixats més generals. Després, unes hores de pausa amb clarianes, per acabar amb una nova tongada de núvols d'evolució i xàfecs dispersos, que es generaran al llarg del Pirineu, Prepirineu i prelitoral. 
 

 
