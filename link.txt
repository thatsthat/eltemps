 

Continuarem a l'espera de canvis rellevants en la situació meteorològica. De moment, el temps continuarà marcat pel sol i els bancs de boira i núvols baixos, que aniran en augment.

Núvols baixos i boira

El matí dominical estarà força ennuvolat o emboirat en una gran part del país. El sol serà patrimoni gairebé exclusiu del Pirineu i del Prepirineu, amb l'excepció d'alguns bancs de boira a les valls. Precisament, la boira també serà protagonista al llarg de la Depressió Central i en punts de la vall de l'Ebre, amb núvols baixos que es repartiran per tota la façana litoral i prelitoral, tot i que es veuran molt més dispersos a la Costa Brava. El sol anirà fent feina per aixecar o desfer part d'aquests núvols baixos i boires, de manera que a les hores centrals del dia es trencaran.

La tarda es presentarà assolellada o amb restes de núvols baixos, més presents a la meitat sud del litoral i prelitoral. La boira serà persistent cap a Ponent. De cara al vespre, els núvols baixos tornaran a establir-se amb més extensió per bona part de l'interior. Al mateix temps, entraran núvols alts i mitjans pel nord-oest, indicatius de la proximitat d'un front associat a la gran borrasca atlàntica.

Temperatura amb pocs canvis

L'augment de la nuvolositat de la matinada frenarà la caiguda de la temperatura a primera hora a la façana litoral i al prelitoral sud. En canvi, les mínimes baixaran per bona part del terç nord del país. Les temperatures diürnes seran molt semblants a les de dissabte, grau amunt, grau avall. Els valors més alts rondaran els 19 per les Terres de l'Ebre, i els 17-18 ºC en molts punts de la costa i del prelitoral. Per l'interior, valors d'entre 13 i 17 ºC, amb alguns punts molt condicionats per la boira, on quedaran per sota.

I dilluns...

Com a novetat, la cua d'un front relliscarà per Catalunya, i portarà una mica de precipitació al Pirineu entre la tarda i el vespre. La cota de neu baixarà dels 2.200 als 1.600 metres al vessant nord del Pirineu.
