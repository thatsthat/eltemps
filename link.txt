Una cua de front fred en superfície que s'escolarà fregant Catalunya malgrat la presència de l'anticicló de les Açores sumada a l'arribada d'un solc d'aire més fred a les capes altes de l'atmosfera ens portarà, després d'un dimarts de força treva, un dimecres de més moviment meteorològic i on la temperatura voldrà tendir a normalitzar-se.
 

Cel variable i més ruixats

Durant el matí gaudirem de moles estones de sol a la costa i prelitoral, però tindrem més núvols al terç nord del país, amb algun ruixat durant la matinada i primeres hores del matí. Després d'una pausa, serà en aquest sector on durant la tarda es reactivaran els ruixats i les tronades, fins i tot amb algunes calamarsades a l'interior del nord-est del país. En aquesta zona tindrem activats avisos del Servei Meteorològic de Catalunya per intensitat de pluja.

A la resta mantindrem el cel variable i encara amb estones de sol, tot i que els ruixats poden arribar també cap a la Catalunya Central o al nord de les comarques de Barcelona, i de manera més puntual també cap al massís dels Ports. Ja de cara a la nit i la matinada de dijous alguns xàfecs inconnexos poden fer acte de presència cap a les comarques de Ponent.

Nuvolades sobre les últimes clapes de neu del Puigmal (Joan Pérez)

La temperatura recula

La temperatura a primera hora s'ha mantingut sense canvis destacables, per la qual cosa hem repetit una nova nit tropical a la façana litoral i amb valors en general ubicats entre els 13 i 18 ºC. Sí que han pujat cap a les comarques del nord-est i la Catalunya Central. Al migdia, notarem clarament com queda més curta. Esperem descensos d'entre 2 i 4 graus en general, encara més acusats al Pirineu, però en canvi uns termòmetres semblants o lleugerament més alts a la Costa Central i Daurada.

Si ho traduïm en valors, les màximes es mouran entre els 25 i 30 ºC en conjunt, amb els valors més alts a tocar dels 31 o 32 ºC a Ponent, punts del prelitoral sud o de la Catalunya Central.

I dijous

Després d'un matí de cel variable i núvols més compactes cap al litoral o punts de la Catalunya Central, durant la tarda repetirem els ruixats cap al Pirineu i Prepirineu i potser en algun altre sector de muntanya. A la resta hem d'esperar més estones de sol. La temperatura es mantindrà sense canvis destacables, però serà lleugerament més baixa a a punts del litoral i prelitoral, sobretot de la seva meitat sud.
