El temps s'estabilitzarà i el sol recuperarà el protagonisme en aquest diumenge de domini anticiclònic més clar, i amb el solc d'aire fred de les capes altes retirat de la vertical de Catalunya. Malgrat tot, el dia encara portarà alguns xàfecs. Cel ennuvolat a Cambrils (Anna Sáiz)Núvols residualsCom diem, tot i la tendència a l'estabilitat, a la matinada i fins a primera hora del matí encara veurem núvols abundants, sobretot en punts de la meitat sud, amb alguns xàfecs dispersos, més probables cap a la zona del Delta de l'Ebre o altres punts del sud de la Costa Daurada. Al llarg del matí, els núvols minvaran i s'imposarà el sol a moltes comarques, sobretot cap al Pirineu i per l'oest de Catalunya. Encara veurem núvols baixos residuals per la Costa Central i l'est de la Catalunya Central, a banda de la costa i el prelitoral sud, on encara poden caure alguns xàfecs aïllat, puntualment forts. Està activat l'avís per intensitat de pluja al Montsià, al Baix Ebre i al Baix Camp.  A partir del migdia, esperem nuvolades d'evolució repartides pel Pirineu, Prepirineu i prelitoral, potser amb algun xàfec puntual moderat cap al Ripollès o la Garrotxa, o cap a límit entre el Berguedà i el Lluçanès. A la façana litoral encara resistiran les nuvolades, sense descartar alguna precipitació minsa i dispersa al prelitoral. A la resta de Catalunya, la tarda serà molt assolellada. Més amplitud tèrmicaPel que fa a la temperatura, seguirà marcant valors habituals per l'època. Tindrem un ambient lleugerament més fresc que ahir a primera hora per l'oest de Catalunya, mentre que a bona part del litoral i al quadrant nord-est comencem el dia amb una temperatura lleugerament superior.   Al migdia, la temperatura pujarà lleugerament en general, tot i que en punts del Pirineu i Prepirineu i de la la Catalunya Central i el nord-est, pujaran 3 o 4 °C. Els valors més alts pujaran cap als 32 °C per Ponent, les Terres de l'Ebre i la Catalunya Central.I dilluns...Es mantindran núvols més abundants al litoral i prelitoral sud, amb algun possible plugim. Durant la tarda, augmentarà lleugerament la inestabilitat i la possibilitat de xàfecs, principalment al Prepirineu. La temperatura diürna pujarà una mica més en general.  
