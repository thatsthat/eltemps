L'últim dia de la setmana, que coincideix amb la celebració del Dia Meteorològic Mundial, també estarà condicionat per la pluja. Arribarà una nova tongada de precipitació, de la mà d'una petita pertorbació amb molt d'aire fred a la vertical de Catalunya. Això portarà una previsió molt caòtica, però de ben segur amb xàfecs més intensos i amb quantitats de precipitació més generoses en més indrets del país que no pas dissabte. El Servei Meteorològic de Catalunya ha activat un avís per intensitat de pluja.

Xàfecs localment intensos

Tornarem a veure un cel ben carregat de núvols durant una bona part del dia. La nuvolositat ja entrarà de matinada i anirà avançant d'oest a est. També durant la matinada entraran les primeres precipitacions, localitzades principalment a l'extrem oest, amb alguns registres una mica més abundants cap a la Terra Alta o al voltant del massís del Port.

Durant el matí, els xàfecs es desplaçaran cap al nord i cap a l'est, i s'intensificaran pel Camp de Tarragona o la Catalunya Central. La cota de neu començarà al voltant dels 1.200 metres, tot i que es pot desplomar fins als 900 metres en moments de xàfec.

A la tarda, els ruixats agafarien més embranzida cap al litoral i prelitoral nord i tendirien a dispersar-se pel terç sud. En general, tindrem registres d'entre 1 i 15 mm, però els xàfecs més intensos podran acumular registres d'entre 20 i 40 mm. La cota de neu pujarà cap als 1.500 metres.

Aquest és el càlcul de precipitació que fa el model WRF. Val a dir, però, que altres models fan estimacions diferents, i això ens dona pistes que ens espera una típica jornada de primavera, de mal predir.

Pluja prevista per a diumenge (WRF / 3Cat)

Temperatura en descens

La temperatura de primera hora tornarà a baixar gairebé a tot arreu, entre 1 i 4 °C.  Al migdia, el descens es notarà més en punts d'interior de les Terres de l'Ebre, del Camp de Tarragona i de l'extrem nord-est. A la resta, tindrem valors semblants als de dissabte. Els valors més alts arribaran als 16 °C per la Costa Daurada. En general, estarem entre 8 i 14 °C.

 

I dilluns...

Començarà una setmana amb tendència cap a les altes pressions. Malgrat això, dilluns encara tindrem aire fred i restes d'inestabilitat. Per tant, esperem nous xàfecs, més probables per l'oest i pel Pirineu i el Prepirineu. La cota de neu se situarà al voltant dels 1.600 metres.
