La situació meteorològica es manté relativament estable a Catalunya, però ja amb la vista posada al front que avui es troba a l'Atlàntic, que entrarà de cara a divendres per l'oest de la península Ibèrica i acabarà arribant a Catalunya dissabte, acompanyat d'algunes precipitacions i d'una davallada de la temperatura.

Els núvols baixos fan el ronso

Van passant els dies, però la tònica de temps és molt semblant. Aquest dijous, el lleuger flux de vent de mar cap a terra continuarà aportant la humitat necessària per a la formació de núvols baixos enganxats, que resseguiran la costa i el prelitoral i que en alguns casos es poden endinsar fins a la Catalunya Central o fins al sud del pla de Lleida per la vall de l'Ebre.

Amb tanta humitat, també es formaran alguns bancs de boira o boirina matinals. En canvi, serà un dia de sol al Pirineu i al Prepirineu, només interromput per algunes pinzellades de núvols prims ben poc importants.

Cel mig ennuvolat a Olot (Manel Serra)

Suavitat termomètrica

La temperatura continuarà la tendència més o menys estable dels darrers dies, potser amb unes màximes un parell de graus més baixes a sectors del litoral i el prelitoral sud. Així doncs, a primera hora les mínimes es mouran entre els 2 i els 9 ºC i estaran lleugerament per sobre dels 10 ºC a trams de la façana costanera. Les temperatures per sota dels zero graus, només al Pirineu.

Les màximes ballaran entre els 14 i els 19 ºC en general, però podran assolir els 20 ºC a Ponent, a l'interior de les Terres de l'Ebre o en alguna raconada de la Catalunya Central. Fins a cert punt, fins on s'acabi enfilant el termòmetre dependrà de la nuvolositat.

I divendres...

Començarem a notar algun primer símptoma del canvi previst per a dissabte, amb un cel tapat al conjunt del país i potser alguna primera gota a la costa. Haurem d'esperar l'entrada del cap de setmana per poder obrir el paraigua i per veure neu al Pirineu, tot i que a cotes superiors, als 1.600 metres.
