De nou, coincidint amb el cap de setmana, es preveu l'arribada d'un solc d'aire fred en alçada. Un fet que, combinat amb altres factors com la calor i els vents superficials, afavoreix la formació de tempestes. 

Nuvolades a la val d'Aran(Quique Rasche)

Xàfecs dispersos de matí i tarda

Des de la matinada entren núvols per l'oest, i alguns xàfecs. El matí serà de cel ennuvolat, pel pas d'aquesta línia d'inestabilitat que arriba per l'oest, i que deixarà alguns xàfecs dispersos més, més probables pel terç oest, però possibles també en punts de la Costa Daurada o la Catalunya Central.

Seran fenòmens que deixaran molt poca aigua en general, amb algun registre més detacat cap al nord-oest. En conjunt, el matí serà de núvols en trànsit en direcció nord-est. Al nord de la Costa Brava també esperem algun banc de boira cap a la costa.

Durant les hores centrals del dia veurem el sol una estona, però també creixeran noves nuvolades en punts de muntanya, amb alguns xàfecs al Pirineu, Prepirineu i zona dels Ports. De nou, fenòmens poc intensos, dispersos i que deixaran poca aigua.

De cara al final del dia es repetirà la jugada de divendres al vespre, amb l'arribada d'una nova línia de xàfecs per l'oest. En principi actuarà a partir de la mitjanitde matinada, tot i que, amb aquestes situacions meteorològiques poc definides, no es pot descartar que la pluja s'avanci o retardi una mica.

 

Temperatura màxima sense canvis: calor i xafogor

A primera hora, la temperatura ha estat entre 1 i 4 ºC més alta que ahir en general. La temperatura màxima serà molt semblant a la de divendres. Farà calor i xafogor, i les màximes voltaran els 34 ºC per Ponent, i els 28-33 ºC en general.

Diumenge, nous ruixats
 

Si tot va com està previst, diumenge ens acabarà de travessar la part més activa de la pertorbació en alçada. Tindrem una nova tongada de xàfecs irregulars, més freqüents al terç nord. La temperatura baixarà per la meitat nord. 
