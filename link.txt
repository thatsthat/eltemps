L'anticicló es vol imposar durant les immediates hores, i això garantirà un parell o tres de jornades de temps estable i també de pujada notable de la temperatura, que ens portarà un tastet d'estiu fins i tot en algunes poblacions amb valors que poden fregar els 27 o 28 ºC de màxima. Ara bé, ja tenim els ulls posats en un nou solc d'aire fred que tornaria a fer-nos obrir el paraigua de cara a dissabte, quan la temperatura també tornaria a recular.

El sol regnarà amb pocs impediments

Aquest dijous tornem a començar el dia amb algunes boires i bancs de núvols baixos matinals en punts de Ponent o de la Catalunya Central, però es dissiparan ràpidament a mesura que avanci el matí. També en poden aparèixer alguns a trams de la façana costanera, sobretot al seu sector central.

A partir del migdia, quan tots aquests núvols seran més aviat història, poden créixer noves nuvolades d'evolució a la zona nord-est del país, sobretot entorn del Pirineu i Prepirineu orientals, la serralada transversal o el Montseny. No seria descartable que arribessin a deixar caure alguna gota, però serà ben poca cosa en cas que això arribi a passar. A la resta ens espera una jornada plenament assolellada.

Temps tranquil a l'Ampolla (Gemma Monllau)

La temperatura remunta amb ganes

Els termòmetres voldran continuar la tendència a l'alça iniciada aquest dimecres. Ja al matí hem hagut de sumar entre 2 i 4 graus als termòmetres, sobretot a l'interior, amb un ascens que serà menys marcat a la línia de la costa. Això farà que donem el tret de sortida al dijous amb temperatures mínimes d'entre 8 i 15 graus, però amb una nit que ha estat especialment suau a les Terres de l'Ebre amb valors per damunt d'aquestes xifres a causa del lleuger vent de mestral.

Al migdia, la temperatura pujarà entre 3 i 5 graus en general a l'interior, tret de la zona costanera de les Terres de l'Ebre, el Camp de Tarragona i Barcelona, on el mercuri fins i tot podrà recular una mica. Si parlem de valors concrets, les màximes es mouran entre els 19 i els 22 graus a la costa, però entre els 23 i els 26 a bona part de l'interior. Serà en punts de les comarques de Ponent o de les Terres de l'Ebre on es podrà arribar als 27 o fregar els 28. També se superaran els 20 ºC en algunes valls pirinenques.

I divendres...

Es mantindrà el temps dominat pel sol, tot i núvols baixos matinals a l'interior, que també podran aparèixer en trams del litoral. A la tarda hem d'esperar algunes nuvolades que creixeran, però que no han d'implicar més conseqüències. A mesura que avanci el dia, aniran arribant bandes de núvols alts i mitjans que acabaran deixant un cel enteranyinat a la tarda. Malgrat tot, la temperatura tocarà sostre amb un ambient molt suau, fins i tot càlid en alguns sectors.
