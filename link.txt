Barret de palla o gorra, mar o muntanya... Escolliu el que escolliu, el temps serà el clàssic de juliol amb un gran domini del sol i de la calor. El temps serà ben estable, de la mà de l'anticicló i les altes pressions que dominen el Mediterrani i bona part d'Europa. De fet, la borrasca que dilluns se situava a prop de Galícia es desplaçarà cap al canal de la Mànega, allunyant-se de casa nostra.

Albada serena a Cardedeu (Miguel Ángel Ciudad)

Sol i pocs núvols amenaçadors

Si bé el sol lluirà de bon matí al 90% del país, el 10% restant estarà sota els núvols baixos: taparan el cel del pla de Bages, la plana de Vic, el Camp de Tarragona i les comarques costaneres de les Terres de l'Ebre. Uns núvols que desapareixeran al llarg del matí. A la tarda apareixeran algunes teranyines de núvols prims que es passejaran d'oest a est pel nord del país i amb algun petit cúmul al Pirineu que serà poc amenaçador.

Temperatures amunt

Tant les mínimes com les màximes pujaran lleugerament. La nit serà una mica més càlida, amb mínimes tropicals a la costa però encara serà de bon dormir. Les màximes pujaran entre dos i quatre graus, tret de les Terres de l'Ebre, on es mantindran sense canvis. Les temperatures més altes del dia rondaran els 35 ºC a l'Empordà i al pla de Lleida.

I els pròxims dies...

Persisteix l'estabilitat atmosfèrica i s'intensificarà la calor. El període més càlid es donarà entre dimecres i divendres, amb màximes que assoliran els 38 ºC. De fet, el dia més càlid s'espera dijous a l'Empordà, on no es descarta arribar als 39 ºC.
