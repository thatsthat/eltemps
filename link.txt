Aquest divendres recuperarem una certa calma meteorològica, perquè el solc d'aire fred s'anirà retirant. Arribarà la cua d'un petit front, però la inestabilitat quedarà molt localitzada al terç nord. 

Més sol i menys xàfecs

Tot i la tendència a les clarianes, cal matisar que no veurem un cel assolellat del tot d'inici. De fet, durant la matinada i fins a l'inici del matí, tindrem nuvolades, amb possibilitat d'alguns xàfecs, en punts del litoral i prelitoral central i sud de la Costa Brava. A banda, també passaran bandes de núvols alts, en moviment d'oest a est. 

La tarda serà més assolellada cap a Ponent, a les Terres de l'Ebre i el Camp de Tarragona. En canvi, a partir del migdia, es reactivaran els ruixats i algunes tempestes pel Pirineu, Prepirineu i el nord-est. Els xàfecs acabaran arribant a la Costa Brava entre mitja tarda i el vespre. També pot arribar algun xàfec dispers cap al Vallès Oriental i el Maresme. Tindrem fenòmens d'intensitat moderada, amb registres de pluja poc abundants.  

Fresca matinal

El dia començarà amb valors més frescos arreu, i amb baixades de 3 o 4 graus en molts casos. Al migdia, la temperatura pujarà, a causa dels vents de ponent i garbí, cap al litoral i prelitoral central i nord. Tindrem una calor continguda, amb màximes de 31 o 32 ºC en punts de l'est de les Terres de l'Ebre i del prelitoral Central. En conjunt, màximes entre 23 i 28 ºC.

 

 

I el cap de setmana...

Tot indica que tindrem un dissabte amb força sol i amb temperatures més altes en general, i un diumenge amb un nou canvi de temps, que arribaria a la tarda o vespre pel nord-oest de Catalunya.

 

 
