L'inici de setmana va ser de temps mogut a conseqüència del pas d'un solc acompanyat d'aire fred en altura que va provocar algunes tempestes molt intenses. Aquesta segona meitat de la setmana, coincidint amb el pont de la Diada, el temps es mostrarà amb una tendència a l'estabilització, però incompleta i amb matisos.
 

Diada amb sol, però...

Aquest dijous, 11 de setembre, predominarà el cel poc ennuvolat. Els núvols més importants els trobarem a les comarques del Pirineu i del quadrant nord-est del país. Al matí encara seran força trencats, però a partir del migdia les nuvolades guanyaran empenta i esperem que s'inflin amb més energia.

De fet, esperem que al llarg de la tarda arribin a caure alguns ruixats dispersos que en general seran poc intensos i, per tant, ja no estaran activats els avisos per intensitat de pluja del Servei Meteorològic de Catalunya. Poden fer la guitza a alguns actes de la meitat est del país, però el seu caràcter irregular fa difícil precisar-ne el lloc i el moment exacte.

Cel mig ennuvolat des de Bellmunt (Sant Pere de Torelló) (Jordi Juvanteny)

Pel que fa a la temperatura matinal, es mantindrà semblant a la d'aquest dimecres, per la qual cosa repetirem un ambient relativament fresc a primeres hores del dia, tot i que és cert que en alguns indrets ja quedaran 1 o 2 graus més altes. De totes maneres, les nits tropicals, per damunt dels 20 ºC, quedaran arraconades exclusivament a la façana litoral. Al migdia, l'ambient serà suau, però el termòmetre pot recular una mica a les comarques del nord-est del país. En conjunt, ens mourem entre els 24 i 30 graus.
 

Divendres, els ruixats van a més

Tornarà a arribar una mica d'aire fred en altura, i això farà que els ruixats tornin a anar a més. Per tant, els núvols guanyaran terreny a les estones de sol, tot i que hi haurà algun moment de cel serè.

Ja durant el matí pot caure alguna gota en punts de la Costa Central o de les comarques de Girona, però serà a partir del migdia quan les nuvolades d'evolució deixaran ruixats en diversos punts de muntanya interiors, serralada prelitoral (incloent-hi el massís dels Ports), Pirineu i Prepirineu (sobretot l'oriental) o la Catalunya Central.

Tot plegat farà que la temperatura no s'enfili més que els últims dies. Al matí no farà tanta fresca, el mercuri tindrà tendència a recuperar-se lleugerament a causa de la presència de més núvols. Pel mateix motiu, les màximes quedaran una mica més frenades. Poca calor en general amb màximes d'entre 24 i 29 ºC en molts casos.

Cel amenaçador a Calella (Tino Valduvieco)

Dissabte, dia de temps insegur

Mapes en mà, sembla que dissabte seria el dia més inestable del que queda de setmana, amb ruixats, xàfecs i algunes tronades que sovintejaran en diverses comarques de manera erràtica i irregular. Es combinaran també amb algunes escletxes de sol i, ara per ara, no sembla que hàgim d'esperar registres abundants de precipitació. En quedaran força al marge les comarques de Ponent i les Terres de l'Ebre.

La temperatura es mantindrà en valors força semblants, els habituals en aquestes dates de mitjans del mes de setembre. Això vol dir que les mínimes se situaran entre els 16 i els 22 ºC, més baixes al Pirineu, i les màximes s'ubicaran entre els 25 i els 30 ºC en molts casos. Poden quedar lleugerament per sobre a les comarques de Ponent o de l'interior de les Terres de l'Ebre.

Precipitació acumulada prevista per a dissabte (WRF / 3Cat)

Diumenge, torna el sol

El temps s'estabilitzarà i el sol serà el clar protagonista de la jornada. Així doncs, acabarem el pont amb un dia de temps ben tranquil i sense risc de ruixats. Pocs núvols, tret d'alguna nuvolada puntual de tarda. Lògicament, amb més sol, la temperatura es podrà enfilar amb més ganes de dia, especialment a l'interior.
