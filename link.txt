Arriben aires renovats de la mà del sistema frontal que ha creuat aquest dijous a última hora el país i ens ha dut una massa d'aire més freda. Diem adeu a les temperatures de 34 ºC, que igualaven els registres que vam registrar a finals d'agost, i recuperem l'ambient de tardor. La fredor es notarà més a última hora del dia que no pas al matí.

Temps assolellat a Verges (Àngel Galán)

Sol i alguns ruixats

El matí serà assolellat, amb restes de núvols cap a les comarques de Girona, sobretot a l'Empordà on més resistència oferiran a trencar-se. A la tarda, travessarà el país una línia de núvols, una mica més densos al Pirineu. Al vessant nord del Pirineu, s'escaparà alguna precipitació feble que serà en forma de neu per sobre dels 2.200 metres. Durant tot el dia bufarà vent de mestral o oest, localment fort durant la tarda al pla de Lleida i al Camp de Tarragona. La tramuntana bufarà forta a partir de mitja tarda a l'Empordà.

Descens clar de les temperatures

Les mínimes i les màximes cauran de manera acusada arreu del país i les temperatures recuperaran els valors de finals de setembre, tret de la costa, on es notarà la calor, amb màximes que rondaran els 29 o 30 ºC. A la resta del país, se situaran per sota dels 28 ºC.

I el cap de setmana...

La temperatura continuarà baixant durant el cap de setmana, cosa que farà que l'ambient de tardor arribi a tot el país. Un cap de setmana assolellat amb tramuntana i algun ruixat només dissabte.
