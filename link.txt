La pertorbació del nord de Galícia s'anirà desdibuixant i avançarà cap al canal de la Mànega durant el cap de setmana. La inestabilitat anirà a menys, però no marxarà del tot.

(Núvols a Malgrat de Mar (Alfred Traveria))

Dissabte, dels núvols al sol
 

Les primeres hores d'aquest dissabte han estat de cel ennuvolat arreu, precipitacions de matinada al Pirineu i, sobretot, de tempestes al llarg i al voltant del prelitoral, on han deixat molta més aigua de la prevista inicialment.
 

L'evolució de la inundació a la Ronda Ponent de Sabadell. Ha sigut molt molt bèstia. #sabadell @meteocat @eltempsTV3 @P4Estacions pic.twitter.com/1b7HMWjiI3
 Irina (@irinagrcia) September 7, 2024

Durant el matí, la situació serà més tranquil·la, tot i que seguirà plovent per l'Alt Pirineu i la nuvolositat serà abundant en puns de la meitat nord de Catalunya i al litoral. A la façana costanera pot formar-se algun nou ruixat dispers entre la Costa Daurada i la Central, i també pot plovisquejar una mica cap a la Costa Brava. Per Ponent i bona part de l'interior del terç sud veurem més clarianes.

Al llarg de la tarda, els núvols baixos s'aniran esqueixant i s'acabarà imposant el sol a una gran part de Catalunya. Al litoral i al prelitoral quedaran restes de núvols, i es reactivarà algun xàfec dispers cap al prelitoral, sobretot al sud. També poden quedar algun xàfec dispers al terç nord.

La temperatura es recupera
 

La temperatura de primera hora ha estat entre 1 i 4 ºC superior a la de divendres en general, amb pujades de 6 a 8 ºC en punts del nrd-est i el Pirineu. La màxima pot pujar de 3 a 5 ºC a la façana litoral i prelitoral, i en punts del terç nord. Fins i tot, tindrem pujades més grans al quadrant nord-est. Recuperarem valors de 30 a 32 ºC per les Terres de l'Ebre o el prelitoral central, i d'uns 33-34 ºC per l'interior de l'Empordà, on arribarà vent del sud reescalfat. El vent bufarà amb més intensitat a la meitat nord del litoral.
 

Diumenge, nova tongada de pluja
 

Amb la borrasca atlàntica més allunyada, però amb aire fred en alçada, el temps no acabarà de fer net i arribarà una nova tongada de pluja. Durant el matí, serà més probable a la meitat est, i durant la tarda pel nord-oest. El Servei Meteorològic de Catalunya ha activat l'avís per intensitat de pluja pels xàfecs matinals.

 
