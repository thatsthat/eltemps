L'anticicló de les Açores es vol reforçar durant les properes hores al damunt de l'oceà Atlàntic i, per tant, sembla que la ratxa de pertorbacions tan profunds i actives a la zona atlàntica de la Península donarà una treva. Ara bé, encara algun front sembla que es voldrà escolar i afectar Catalunya.
 

Més estones de sol, però aguanta la nevada al Pirineu

Durant el matí veurem lluir el sol a moltes comarques, tot i la presència d'algun banc de boira cap a la Catalunya Central o l'altiplà central. També alguns núvols prims poc importants, més probables a la meitat oest del país. Serà al Pirineu on el cel es mantingui més tapat. De fet, hi esperem que hi continuï nevant, sobretot al matí, al sector occidental i a la cara nord, amb una cota que rondarà els 1.000 metres.

A partir del migdia, aquesta nevada començarà a anar a la baixa. De manera puntual en aquests sectors s'hi poden acumular més de 10 cm des de dijous a la tarda, per la qual cosa tenim activat un avís del Servei Meteorològic de Catalunya.

Serà durant la tarda quan els núvols es comencin a fer més freqüents a les comarques del nord-est i acabin deixant un cel ennuvolat en alguns casos. No descartem que fins i tot arribés a caure algun plugim o ruixat, però serà poca cosa.

Núvols lenticulars a la plana de Vic (Emili Vilamala)

Tramuntana i mestral, amb fred matinal

La tramuntana al sector de l'Empordà i el mestral a les Terres de l'Ebre bufaran al llarg de tot el dia de manera moderada, però amb algunes ratxes fortes. Aquest vent impedirà que la mínima pugui baixar amb ganes en aquestes zones, però a la resta del país, quedaran més curtes respecte d'aquest dijous. De nou, amb valors sota zero que s'estendran a diversos indrets de l'interior.

Pel que fa a les màximes, podran baixar al nord-est amb més presència de núvols i seran semblants o una mica més altes a la resta. Els valors més elevats arribaran als 16 o 17 graus al litoral i prelitoral, però en general ens mourem entre els 10 i 15 ºC.

I el cap de setmana...

El temps no farà net. Dissabte la precipitació es pot reactivar al Pirineu amb el pas d'un nou front poc actiu que portarà més núvols i alguns plugims a la resta. Diumenge sembla que farà més sol, però alguns models ens indiquen encara la possibilitat d'algun ruixat. La temperatura baixarà dissabte i es mantindrà estable diumenge, amb fred hivernal.
