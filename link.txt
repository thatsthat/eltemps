El cap de setmana estarà marcat, encara, per la borrasca Martinho, amb un bon reforç d'aire fred en altura. El centre de la pertorbació es mourà entre la Bretanya i el golf de Biscaia, però el seu radi d'acció serà gran i enviarà noves bandes de núvols i precipitacions cap a Catalunya.

El riu Freser a Campdevànol(Joel Bares)

Dissabte, primera tongada de pluja

Esperem un dissabte de cel força ennuvolat, sobretot durant la primera part del dia. Veurem algunes clarianes de tarda, però tot plegat seran transitòries. La pertorbació anirà generant diverses línies de núvols durant tot el cap de setmana. De matinada, tindrem precipitació al vessant sud de l'Aran i l'Alt Pirineu. Durant el matí la precipitació arribarà a tot el quadrant nord-est. La cota de neu voltarà els 1.700 metres.

Durant la segona part del dia, els xàfecs es retiraran pel litoral i prelitoral central i el quadrant nord-est. Per altra banda, seguirà plovent al vessant sud del Pirineu occidental, que és on tindrem els registres més abundants. A la resta, parlarem de pluja poc abundant. De fet, a la meitat sud del país, la precipitació serà molt minsa.

 

Temperatura i vent

A primera hora tindrem temperatures entre 2 i 4 ºC més baixes que les de divendres en general. A la costa i al nord-est seran molt semblants. El vent de component oest i sud-oest, que deixarà alguns cops forts al litoral nord, farà pujar la temperatura diürna en punts de la Catalunya Central, el prelitoral nord i la demarcació de Girona. També tindrem fortes ratxes de vent al Pirineu, sobretot durant la primera part del dia.

Les temperatures màximes baixaran per les Terres de l'Ebre, zones de Ponent i del Camp de Tarragona. Els valors més alts arribaran als 17 o 18 ºC per l'Empordà, el prelitoral Central i el sud de les Terres de l'Ebre. Es manté un avís per onatge del Servei Meteorològic de Catalunya fins a primera hora del matí. Recordem que està en alerta el pla Inuncat per la previsió que l'aigua del mar entri en zones costaneres.

🌊🌨️ #ProteccióCivil activa l'alerta #INUNCAT per la possibilitat de risc d'inundació en zones del litoral nord pel fort onatge

❗ Es pot produir alguna inundació perquè el vent de llevant arrossega l'aigua cap a la costa#AlertaCat

Nota de premsa: https://t.co/jlZtEuHlnq pic.twitter.com/wNZHGK9DWV
 Protecció civil (@emergenciescat) March 20, 2025

Recordem que està en prealerta el pla Allaucat per un perill d'allau fort al Pirineu.

Actualització de la prealerta del pla #ALLAUCAT:

⚠️ Perill d'allaus fort (4 de 5) a la Franja Nord Pallaresa, Ribagorçana-Vall Fosca, Pallaresa, Vessant Nord del Cadí Moixeró i Ter-Freser.@ICGCat @bomberscat#ProteccióCivil https://t.co/70nU6PO2Lw pic.twitter.com/mZ7I0T0K4B
 Protecció civil (@emergenciescat) March 21, 2025

Diumenge, més precipitacions

L'últim dia de la setmana també estarà condicionat per la pluja. Arribarà un nou front. En aquest cas pot arribar amb quantitats de precipitació més generoses en més indrets de la meitat nord, tot i que hi ha una mica d'incertesa encara. Bufarà mestral matinal al terç sud i vent del sud-oest al litoral nord.

Més pluja durant el matí

De nou veurem un cel ben carregat de núvols. El sol segueix sent molt car de veure aquest mes. La pluja arribaria durant la matinada i pot caure en qualsevol indret, però sobretot pel nord-oest. Els registres seran molt més minsos a la façana litoral, malgrat que pugui arribar algun xàfec dispers més moderat. Durant la matinada, la precipitació es desplaçarà cap al nord i nord-est, i pot afectar bona part de les comarques de Barcelona i Girona, a banda de tot el Pirineu. La cota de neu se situarà al voltant dels 1.200 metres.

A la tarda, els xàfecs ja es concentrarien al llarg del Pirineu, potser amb alguna última oportunitat per als xàfecs a l'extrem sud, tot i que amb un caràcter dispers. Al final del dia, els registres seran poc abundants, tret de punts del terç nord on poden recollir-se quantitats d'entre 20 i 40 mm.

Temperatura en descens

Diumenge, la temperatura baixarà en línies generals. A primera hora pot baixar de 2 a 4 ºC en general. Al migdia, el descens es notarà al quadrant nord-est i a la zona dels Ports. A la resta, tindrem valors semblants als de dissabte.  Els valors més alts arribaran als 17 ºC per les Terres de l'Ebre i el prelitoral Central, o als 16 ºC per Ponent.

 
