El temps de dilluns serà semblant al de diumenge, però amb una temperatura en línia descendent. Ens situarem en valors precaniculars, com toca, abans d'entrar en la fase tradicionalment més càlida de l'estiu.

Sol i alguns xàfecs de tarda

Esperem un matí assolellat en general, tret de zones del nord-est, on tindrem núvols baixos, i al vessant nord del Pirineu, on també s'anirà ennuvolant per núvols baixos.  

De la nuvolositat del nord-est, s'espera la formació d'alguns xàfecs dispersos i d'intensitat moderada en general, amb registres poc abundants. Es localitzaran a la meitat nord del prelitoral i altres punts d'interior del nord-est. De manera puntual poden tocar la meitat nord de la Costa Central i la Costa Brava. També esperem quatre gotes al vessant nord del Pirineu.

A última hora, poden generar-se alguns xàfecs puntualment intensos entre el sud de la Costa Central i el nord de la Costa Daurada. El Servei Meteorològic de Catalunya ha activat l'avís per intensitat de pluja. 

Calor més normalitzada

La necessària baixada de la temperatura mínima arribarà, de manera més clara, aquest dilluns. Es calculen baixades de 2 a 4 ºC en general, i localment més. Això permetrà abandonar els valors tropicals o tòrrids tan extensos dels últims dies en molts casos. La màxima també baixarà en general, i sobretot en punts del quadrant nord-est i a l'interior de les Terres de l'Ebre. En altres casos, els vents amb component oest frenaran la caiguda de la temperatura diürna. Els valors extrems no haurien de passar dels 34 o 35 ºC en punts de la Catalunya Central, el prelitoral sud i Ponent.

Vent

Esperem mestral moderat al matí i tramuntana més marcada a partir de la tarda al cap de Creus. També esperem vents moderats a estones al litoral, de component sud-est, i a l'interior vent de component oest amb cops moderats.

I dimarts...

Encara es mantindrà una mica ennuvolat cap a l'est de Catalunya per l'aportació dels vents humits. Són possibles alguns xàfecs a la façana litoral o al nord-est, amb registres molt modestos. Cal esperar un nou descens de la temperatura mínima, notable per la meitat sud, i una baixada de les màximes a la Costa Daurada i a la Catalunya Central. En canvi, les màximes es recuperaran per les comarques de Girona i pel Pirineu. 

 

 
