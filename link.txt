El temps del cap de setmana vindrà determinat per l'oposició de dos grans centres d'acció: una profunda borrasca, de fins a 937 hPa, situada a l'oest d'Irlanda, i un gran anticicló, amb centre a Itàlia, i amb un domini que s'estendrà pel centre i sud d'Europa. Aquesta situació afavorirà l'entrada de vents del sud a Catalunya, amb un augment dels núvols pel litoral i un ascens de la temperatura a partir de dissabte al migdia.

Sortida del sol a la Ràpita(Maria José Piorno)

Dissabte de núvols al litoral

Dissabte serà un dia de núvols més abundants cap al litoral i prelitoral. Durant la matinada, no es descarta algun xàfec en punts del litoral, entre el Barcelonès i el Baix Penedès. El matí serà de cel mig ennuvolat cap a l'est, i de sol o núvols prims a la resta, i bona part de la tarda continuarà amb un cel variable en general. Cap al vespre, augmentaran els núvols baixos pel nord-oest, i també per tota la façana litoral. A última hora del dia, esperem plugims en aquest sector costaner, des de la Costa Daurada a la Central.

Més contrast tèrmic

Com que la matinada serà menys ventosa, tindrem un descens de la temperatura de primera hora gairebé arreu, tret dels cims del Pirineu. El vent de sud i sud-oest es reforçarà a partir de mig matí al litoral nord i també al Pirineu. La temperatura diürna pujarà de manera molt evident al Pirineu, on podrem tenir valors de 8 a 10 ºC més alts que el dia anterior. Les màximes també pujaran 3 o 4 ºC en punts interiors de les Terres de l'Ebre i a l'Empordà. A la resta, tindrem valors semblants als de divendres. Els registres més alts giraran entorn dels 19 ºC per les Terres de l'Ebre.
 

Diumenge d'ambient suau

Acabarem la setmana amb un ascens de la temperatura i amb un cel mig ennuvolat, sense cap front definit, però amb vents humits i bandes de núvols que circularan per la vertical de Catalunya. El vent de sud i sud-est deixarà cops forts al nord de la Costa Brava, als cims del Pirineu i en punts d'interior de les Terres de l'Ebre.

Cel ennuvolat

El braç de núvols que haurà arribat per la façana litoral dissabte al vespre, avançarà de sud a nord de matinada. Pot repartir alguns plugims, més probables al sector central del litoral i prelitoral, i també per la Catalunya Central.

Durant el matí, els plugims s'aniran dispersant pel terç nord, mentre que a la resta continuarem amb un cel mig ennuvolat en general, amb abundància de núvols baixos.

La tarda serà de més clarianes en general, però amb el pas de les hores començarem a notar la proximitat del primer front que ens enviarà la profunda borrasca atlàntica. Cap al vespre, es taparà pel terç oest. Molt probablement, durant la matinada arribarà precipitació cap al vessant sud de l'Alt Pirineu.

Temperatura cap amunt

Tindrem un inici del dia menys fred, amb un repunt de la temperatura de primera hora d'entre 3 i 6 ºC en general. Durant les hores centrals del dia també pujarà la temperatura, de l'ordre de 3 o 4 ºC per Ponent o en punts del prelitoral, i una mica menys a la resta. Tornarem a registrar valors de 20 o 21 ºC, per Ponent, l'interior de les Terres de l'Ebre, la Costa Daurada i el litoral i prelitoral central i nord.

 
