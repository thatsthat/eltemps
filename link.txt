Després del pas, de resquitllada, del que algun dia va ser l'huracà Kirk, que a Catalunya ha portat sobretot vent i temporal de mar i d'un dijous amb algunes pluges a les comarques de Girona, el temps no voldrà acabar d'estabilitzar-se del tot durant les jornades vinents. Tot i que tampoc s'espera cap gran ploguda a curt termini.

Teranyines al cel

Aquest divendres al matí, encara gaudirem de moltes estones de sol a les comarques de Ponent i del sud, però la tendència serà que el cel vagi quedant enterbolit, entelat o emblanquinat per bandes de núvols prims que aniran creuant el cel de ponent a llevant i faran que, sobretot durant la tarda, el sol tingui dificultats per brillar amb tota la seva energia.

A les comarques d'entre Girona i Barcelona, sobretot a punts de la costa i prelitoral central, el cel estarà més ennuvolat, i és precisament en aquesta zona on podria arribar a caure alguna roina o algun ruixat. Durant les primeres hores del matí, també podran aparèixer alguns bancs de boira a la Catalunya Central, però es trencaran ràpidament.

Núvols prims a Torroella de Montgrí (Àngel Galán)

Temperatura una mica més baixa

La temperatura serà una mica més baixa en general, a excepció de punts del Pirineu i Prepirineu, on quedarà molt semblant a la del dijous. Amb els valors de primera hora ja s'ha notat i les mínimes s'han mogut entre els 10 i els 15 graus en conjunt, més altes a la costa i més baixes al Pirineu però també en altres punts de l'interior. Al migdia els termòmetres quedaran entre els 19 i 24 graus a la major part del país. Les ventades tan intenses dels darrers dies ja seran història i la mar es tranquil·litzarà en general. Tot i així, a la tarda es pot reforçar de manera transitòria amb l'entrada del vent de sud a la Costa Brava.

I el cap de setmana...

Dissabte continuarem sota la influència del pas de núvols amb algun ruixat sobretot cap a l'Ebre, el Camp de Tarragona o la resta de les comarques de l'oest de Catalunya. Diumenge, s'esperen més estones de sol i els mapes indiquen que no ha de ploure. La temperatura anirà pujant progressivament.

 
