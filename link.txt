Aquest dimarts en general serà estable, amb alguns ruixats de tarda a l'Alt Pirineu i Aran. El matí serà assolellat amb bandes de núvols prims, alts i mitjans. També ens hem despertat amb alguns núvols baixos a la Costa Brava i algunes boirines matinals en planes i valls d'interior. El temps començarà a canviar a la tarda al Pirineu i al Prepirineu, sobretot a l'Aran i Alt Pirineu amb alguns primers ruixats. A partir del vespre també n'arribaran en altres punts del terç oest. 

De matinada, la temperatura serà un pèl més baixa, sobretot a Ponent i al terç nord. Les xifres mínimes, a trenc d'alba, han oscil·lat entre 11 i 16 graus en poblacions de l'interior, i entre 16 i 21 graus a la costa. Per la seva banda, la temperatura màxima pujarà entre lleugerament i moderadament al terç nord i serà similar a la resta. La majoria de valors màxims es mouran entre 26 i 31 graus. Al pla de Lleida i interior de l'Ebre poden arribar als 33 graus. Ambient humit a la costa. En general, el vent serà lleuger, a la costa bufarà un vent de llevant fluix.

Tarragona, Gaspar Dalmau

Dimecres, un front fred activarà els ruixats i les tempestes

Un front fred i aire fred en alçada faran inestable el temps. S'espera un dia insegur amb ruixats i tempestes. De matinada ja s'escaparan pluges per les comarques de Tarragona i les de Lleida. Al llarg del matí, els ruixats s'ubicaran a la meitat nord i al prelitoral, a la resta del país seran més locals.

A la tarda s'esperen nous ruixats al Pirineu, Prepirineu i quadrant nord-est, mentre que a la resta del territori és possible algun ruixat més irregular. La precipitació sovint anirà acompanyada de tempesta i localment de calamarsa o pedra. La temperatura mínima serà similar, i la temperatura màxima serà clarament més baixa en comarques d'interior i sobretot al Pirineu, on s'esperen caigudes de 6 o 7 graus. 
