Aquest dijous tindrem una configuració típica de l'estiu, amb l'anticicló centrat a les Açores i una baixa tèrmica al centre peninsular, sense fronts a la vista, només pendents de les nuvolades d'evolució al Pirineu i les que entren des del Sistema Ibèric cap al sud. En aquest cas, les condicions a les capes altes atmosfèriques no seran favorables per al desenvolupament de grans tempestes.

Cel assolellat

Al matí, esperem alguns núvols baixos cap a l'entorn del delta de l'Ebre, mentre que lluirà el sol sense obstacles a la resta de Catalunya. L'ambient assolellat es mantindrà també durant la tarda, tret del Pirineu, on creixeran nuvolades de calor. No es pot descartar algun xàfec dispers a l'extrem nord, sobretot cap al Pirineu Oriental, tot i que els nuclis més actius apunten cap a la Catalunya Nord. Al final del dia tornaran a augmentar els núvols baixos cap al sud de la Costa Daurada.

La calor es manté, intensa però sense excessos

Un dia més, ens mourem dins de valors de temperatures al voltant dels 5 °C per sobre de la mitjana climàtica, al nivell de referència dels 850 hPa. A la superfície hi tindrem valors de calor intensa, però no prou per fer saltar els llindars d'avisos per calor extrema. Les màximes més altes tornaran a ser per Ponent, on esperem uns 38 °C, potser algun valor de 39 °C. A la resta del país, els valors també seran semblants als de dimecres o lleugerament superiors: entre 30 i 34 °C a una gran part de Catalunya, i entre 35 i 37 °C a la vall de l'Ebre, l'interior del nord-est i punts de la Catalunya Central.

I divendres...

Tindrem un temps pràcticament calcat al de dijous, amb sol, pocs núvols baixos al sud de la Costa Daurada, i núvols d'evolució al Pirineu i el Prepirineu, amb possibilitat d'alguns xàfecs o tempestes. La calor no afluixarà. De fet, tot indica que no ho farà fins a la segona quinzena d'agost.
