Comencem la setmana amb un dia de transició, amb estabilitat, però amb un descens progressiu de la pressió atmosfèrica i de la temperatura per les capes altes atmosfèriques, dos símptomes de l'acostament d'una nova pertorbació. Passarà per França i ens afectarà dimarts.

Cel enterbolit a estones

Aquest dilluns serà un dia de cel canviant pel pas de bandes de núvols alts i mitjans. Durant moltes estones, la sensació serà de sol, o de ressol quan el mantell de núvols mitjans sigui una mica més espès. A banda, a l'inici del matí esperem alguns bancs de boira o núvols baixos dispersos per la depressió central o el prelitoral i l'extrem nord-est, tot i que no seran gaire extensos i han de durar poc.

Vent del sud-oest i ambient suau

Serà un dia marcat pel vent d'oest i sud-oest, que deixarà alguns cops moderats a la tarda al litoral central i al sud de la Costa Brava. La temperatura serà semblant a la de diumenge, si bé a primera hora ha quedat en general una mica més baixa, sobretot al litoral. Al migdia es registraran valors de 18-19 ºC a les Terres de l'Ebre, Ponent, el prelitoral central i l'interior del nord-est. En aquest sector, algun valor puntual pot escalar cap als 20 ºC pel vent reescalfat del sud-oest.

I dimarts...

Passarà un front que portarà precipitacions al Pirineu, amb una cota de neu d'uns 1.700 metres. A la tarda, els xàfecs, acompanyats de tempesta, es localitzaran al quadrant nord-est. Mentrestant, es mantindrà la nevada al vessant nord del Pirineu, on la cota anirà baixant cap als 800 metres. A la resta de Catalunya, el front tindrà poca incidència pel que fa a la pluja, ja que vindrà acompanyat de vent del nord-est.

 
