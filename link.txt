Comença una setmana en la qual la calor serà protagonista. L'ambient d'estiu està plenament garantit i tot sembla indicar que entre dimarts i dimecres tindrem les màximes més altes del que duem del 2025, amb valors al voltant dels 38 ºC. Ara per ara, la temperatura més elevada és de 37,5 ºC a Alcarràs el 30 de maig.

Platja de Blanes (Eva Gimeno)

Sol i núvols baixos al sud

El dia es llevarà amb el cel serè a gran part del país. Un cop més, els núvols baixos es concentraran al Camp de Tarragona i a les Terres de l'Ebre. També hi haurà alguns núvols baixos menys importants al sud del Segrià i a Osona. El cel quedarà net cap al migdia. A la tarda sorgiran alguns núvols sobre el Pirineu oriental, i no es descarta algun ruixat puntual i feble al Ripollès. A última hora del dia, una línia de núvols alts i prims arribarà des del País Valencià i cobrirà el cel de les Terres de l'Ebre.

Arrenca un nou episodi de calor

La calor serà protagonista aquesta setmana i dilluns serà el primer dia d'unes quantes jornades amb màximes de 35 ºC o més. Tret de la façana costanera, en la qual la temperatura variarà poc respecte als últims dies, a la resta del país les màximes pujaran entre 2 i 4 graus en relació amb els valors de diumenge. S'esperen més de 30 ºC a tot l'interior i fins a 35 ºC a Ponent.

Dimarts, calor desbocada

No arribarem ni a mitjans de juny que tindrem una calor de ple estiu. Les màximes se situaren al voltant dels 38 ºC a Ponent, sense descartar que alguna població arribi als 39 ºC al Pla d'Urgell o a l'Urgell. A la resta de l'interior del país, les màximes es mouran entre els 30 i els 34 graus; pel que fa al litoral, els valors més alts del dia es mouran a l'entorn dels 28 ºC i amb marcada sensació de xafogor. El dia serà assolellat amb tronades a la tarda al Pirineu, fruit de la mateixa calor del dia.
