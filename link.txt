Continuem avançant per aquesta atípica setmana de juliol, de calor sostinguda i ruixats a destemps, amb un temps força semblant al de les últimes hores, és a dir, amb una barreja de sol i nuvolades, més presents al nord-est. Tampoc no canviarà gaire el patró de vent, amb més presència de cerç o mestral fins a mig matí, tramuntana més persistent al nord del cap de Creus i vent de sud dominant a la resta del litoral.  

Xàfec a Cànoves i Samalús (Manuel Sánchez)

Sol i xàfecs dispersos

Una bona part del país continuarà amb un cel assolellat o molt poc ennuvolat durant tot el dia: les Terres de l'Ebre, tret de la cella matinal als Ports, les terres de Ponent, gran part del Camp de Tarragona o la Catalunya Central.

En canvi, continuarà ennuvolat o mig ennuvolat a estones al vessant nord del Pirineu i el quadrant nord-est, tant a l'interior com al litoral, entre el Garraf i l'Empordà. No es descarten xàfecs molt intermitents i dispersos, minsos, que poden esquitxar durant el matí pels volts del litoral o prelitoral central. 

A la tarda, també creixeran nuvolades al quadrant nord-est, amb possibilitat de més xàfecs cap a zones més interiors, com el Berguedà, el Ripollès, Osona o el Solsonès. Insistim sempre que tindran poca energia, duraran poc i deixaran poca aigua.  

 

 

Màximes de fins a 34 ºC

A primera hora es registraven valors semblants als de dimarts en general, tot i que la nuvolositat nocturna ha fet que siguin clarament més alts en punts del nord-est.

 

 

Al migdia, la temperatura es mantindrà o tendirà a recuperar-se una mica en general, però ens mantindrem en uns valors molt continguts, que no passaran de 33 o 34 ºC en els indrets més calorosos, com l'interior de les Terres de l'Ebre. En molts casos, estarem entre 29 i 32 ºC. 

I dijous...

Pocs canvis, barreja entre el sol i núvols costaners, i també núvols de tarda amb possibilitat d'alguns xàfecs amb poca aigua. La temperatura pujarà una mica més. 
