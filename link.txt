Cap de setmana de màxima inestabilitat meteorològica: des de l'interior peninsular s'acosta una bossa d'aire fred o dana que, combinada amb altres factors com la calor superficial, portarà un episodi de tempestes fortes, principalment avui. Estan activats els avisos del Servei Meteorològic de Catalunya per intensitat de pluja. El pla Inuncat està en fase d'alerta.  

 

Davant la previsió de fortes pluges, #ProteccióCivil demanem:

✅️ Prudència en la mobilitat 🚗 i evitar desplaçaments innecessaris

✅️ No travessar ni a peu ni amb vehicle zones inundables

✅️ Evitar fer activitats a l'aire lliure que ens puguin posar en perill#INUNCAT https://t.co/WuWSIgXvo5 pic.twitter.com/W7rPcOkaG7
 Protecció civil (@emergenciescat) July 11, 2025

 

Com sol passar en aquests casos, la dana porta incertesa en les previsions, sobretot si tenim en compte que arriba en fase de descomposició, amb una estructura que fa difícil especificar quina serà l'evolució exacta del dia.
 

Dissabte amb tempestes localment fortes

Sigui com sigui, està garantit que dissabte tindrem el dia més complicat del cap de setmana. Serà un dia amb aires de setembre, amb un cel en constant evolució, amb núvols abundants i amb precipitacions irregulars que, a estones, afectaran moltes comarques. Tot i la dispersió que mostren els models meteorològics, s'espera una primera part de l'episodi amb entrada de tempestes des del sud i l'oest. De fet, aquesta era la estampa de primera hora del dia, com mostrava el radar meteorològic. 

 

Bon dia! Pluja al #Radar @meteocat De moment, registres modestos tret dels 31 mm de Gandesa 📷Podeu seguir el temps actual a la secció "Quin temps fa ara?" al portal d'@eltempsTV3 ➡ https://t.co/x9cQfxOSHX #ElTemps3Cat pic.twitter.com/KR4ICd8UVW
 Alberto Alcántara (@alcantara_alb) July 12, 2025

 

Segurament pels volts del migdia, les tempestes ja es reproduiran i descarregaran de manera més organitzada i extensa, i podran caure en qualsevol punt del país acompanyades de pedra o calamarsa i amb registres localment abundants. La precipitació hauria de retirar-se entre el final del dia i la matinada de diumenge per l'extrem nord-est.
 

Temperatura diürna en descens

A primera hora hem tingut valors lleugerament més baixos pel nord-oest, però la temperatura ha pujat a la meitat nord del litoral i prelitoral.
 

Quan més es notarà el canvi serà durant les hores centrals del dia, amb una baixada que vindrà de la mà de les tempestes, i que pot ser molt notable en punts de la Catalunya Central, de Ponent i de l'interior de les Terres de l'Ebre. D'aquesta manera, els valors més alts del dia voltaran els 30 ºC per Ponent, les Terres de l'Ebre, el prelitoral central i punts d'interior del nord-est.

Diumenge, inestabilitat residual

La dana, diumenge, ja s'haurà desfet. Tot i que quedarà una mica d'aire fred, la inestabilitat serà molt residual i el dia serà més tranquil i força més calorós.
 

 
