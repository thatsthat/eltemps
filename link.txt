Situació meteorològica força estacionària, la que tenim instal·lada aquesta setmana a casa nostra, amb zones de baixes pressions damunt l'Atlàntic que han portat moviment a l'oest de la Península, però que a Catalunya es tradueixen en una entrada de vents de sud en alçada que arrosseguen aire més càlid i també pols en suspensió. Aquesta glopada de calor es mantindrà durant els pròxims dies.
 

El sol regnarà sense problemes

Aquest divendres serà un dia de temps assolellat tot i algunes excepcions. Per un costat, bandes de núvols alts i mitjans que aniran circulant, però que més enllà de decorar el cel no implicaran més conseqüències. Es faran més espessos durant la segona meitat del dia.

De cara al migdia creixeran nuvolades al Pirineu i també a zones del Prepirineu que fins i tot esperem que descarreguin algun ruixat, preferentment al sector occidental. No seran grans xàfecs, però localment algun pot descarregar amb certa intensitat. A la resta del terç oest arribaran nuvolades des de l'Aragó que també poden fer arribar algun xàfec a partir del vespre. Com que el cel quedarà tapat durant la matinada, esperem una nit de divendres a dissabte especialment càlida.

També apareixeran núvols baixos als dos extrems de la costa, sobretot a primeres hores del dia, que reapareixeran de cara al vespre. Seguirem sota la influència d'una entrada de pols en suspensió, que ens pot deixar una tonalitat terrosa al cel.

El vent de marinada es deixarà sentir durant la tarda a la façana litoral i prelitoral, però també s'endinsarà en forma de vent de xaloc al sud de la Catalunya Central i per la vall de l'Ebre fins a arribar a les comarques de Ponent, en alguns casos amb alguna ratxa destacable.

Cadaqués (Josep Pascual)

La calor es manté

Tornarà a ser una nit i matinada càlida, amb unes primeres hores de mal dormir a la façana costanera. Les mínimes poden recular una mica a punts de la costa i del prelitoral i, en canvi, ser 1 o 2 graus més altes a les comarques de Ponent o del Pirineu. En conjunt donarem el tret de sortida a divendres amb valors d'entre 16 i 22 ºC, però en punts de la costa no baixaran dels 23 o 24.

Al migdia, si fa o no fa, la temperatura es mantindrà sense canvis a destacar, unes dècimes amunt o avall. Per tant, calor d'estiu amb moltes màximes que sobrepassaran sense problemes els 30 ºC a l'interior. De fet, aquí ens mourem entre els 32 i 36 graus, però podem arribar als 37 a l'interior de l'Empordà o a les comarques de Ponent, sobretot a l'entorn del pla de Lleida. Quedaran per sota dels 30 al Pirineu i a la façana costanera, tot i que en aquest darrer sector l'ambient serà xafogós.

I el cap de setmana...

Dissabte, després d'un matí de sol, els núvols aniran a més a les comarques de Ponent i creixeran nuvolades al Pirineu, amb algun ruixat puntual. Diumenge hem d'esperar un dia de més núvols i alguns ruixats acompanyats de fang a les comarques de l'oest de Catalunya. La temperatura es mantindrà sense canvis importants: una lleugera tendència a l'alça dissabte i a la baixa diumenge, però en tot cas una calor estiuenca més pròpia del mes de juliol.
