Tenim al davant un cap de setmana amb dues cares: aquest dissabte, la notícia encara serà la calor intensa. Grau amunt, grau avall, serà l'últim dia d'aquest pic de calor de juliol que ens ha portat els primers 40 ºC de la temporada.

Està activat l'avís per calor del Servei Meteorològic de Catalunya. Però al final del dia augmentarà la inestabilitat, i això obrirà la porta a un vespre i un diumenge de tempestes.

Dissabte, repunt de la calor cap a l'Empordà

La temperatura mínima ha baixat una mica en general, però ha pujat en zones de Ponent i l'interior de les Terres de l'Ebre. Els valors tropicals s'han repartit per una gran part del país, i s'han repetit alguns valors tòrrids.

 

Pel que fa a la temperatura diürna, en alguns casos pot relaxar-se una mica, però en general es mantindrà molt alta, i podran repetir-se alguns valors de 40 ºC per Ponent o la Catalunya Central. Els canvis més significatius es donaran a les Terres de l'Ebre, on la temperatura pot baixar 2 o 3?°C en alguns indrets. L'altra zona a destacar és l'extrem nord-est: allà entrarà vent del sud que farà repuntar les màximes i les portarà al voltant dels 40?°C. En qualsevol cas, un altre dia de calor molt intensa. En el nivell de referència dels 850 hPa, seran temperatures entre 5 i 7?°C per sobre de la mitjana.

Pocs núvols

Dissabte serà un dia força assolellat en general. Tot i això, veurem alguns núvols baixos matinals a l'extrem sud de la Costa Daurada, i alguns núvols mitjans en trànsit durant la tarda. Cap al vespre arribaran els primers símptomes de canvi de temps. El cel quedarà ennuvolat al vessant nord del Pirineu i entraran nuvolades pel terç oest, potser ja amb alguna primera tronada dispersa que pot arribar entre els Ports i la Noguera. Al final del dia, els ruixats i tempestes aniran a més per l'Aran i l'Alt Pirineu.

Diumenge de tempestes, mestral i tramuntana

El diumenge s'acabarà de concretar el canvi de temps iniciat el vespre de dissabte, amb la formació de tempestes localment fortes. Compte, perquè el gruix de l'aire fred passarà durant la primera part del dia. A més a més, entraran el mestral i la tramuntana i la temperatura baixarà de manera clara en molts indrets.
