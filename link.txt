El cap de setmana estarà dominat per la dorsal de l'anticicló de les Açores, una situació que continuarà afavorint, amb més o menys intensitat, els vents de component nord i oest, i també la precipitació al vessant nord del Pirineu.

Dissabte, entrada de l'hivern amb fred com toca

L'hivern astronòmic arribarà aquest dissabte a les 10.21, i ho farà amb un ambient fred, com ha de ser per a aquesta època de l'any. En consonància amb l'anticicló, esperem un matí de boira cap a l'oest de la Depressió Central. Al llarg del matí, la boira s'anirà desfent o aixecant, però no es descarta que, molt puntualment, es mantingui. També esperem núvols baixos acumulats a la zona dels Ports i en punts del prelitoral sud.
 

Al vessant nord del Pirineu, es mantindrà el cel tapat durant tot el dia, i amb precipitacions que revifaran a partir del matí, però que seran poc abundants. La cota de neu començarà al voltant dels 1.200 metres, però anirà pujant cap als 1.600 metres. A la resta del país veurem un cel més assolellat al matí, però amb pas d'alguns núvols alts i mitjans, més freqüents a la tarda i al nord i nord-est.

Pel que fa al vent, bufarà cerç o mestral a les Terres de l'Ebre i al Camp de Tarragona. També es registraran cops forts de vent de nord als cims del Pirineu i, a estones, al nord del cap de Creus.

Ambient fred

Malgrat que la temperatura pujarà en cotes altes, el fred matinal s'ha accentuat en general, amb un descens de la temperatura gairebé a tot l'interior. Les glaçades han guanyat terreny pel nord i centre del país.

Al migdia, tindrem valors més alts al Pirineu, mentre que a la resta seran semblants als de divendres, amb l'excepció de Ponent, on seran més baixos per la presència de la boira. Es registraran màximes de fins a 15 o 16 ºC a la Costa Daurada, i d'entre 8 i 14 ºC en general.

Diumenge, més vent i més neu

La ventada s'intensificarà l'últim dia de la setmana, però el vent tindrà més component oest, i això farà que també es noti en altres indrets, diferents dels habituals dels dos extrems del país. A banda, tindrà l'efecte de portar temperatures més altes. S'intensificarà la nevada al Pirineu.

 
