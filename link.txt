Després d'un dijous ventós a l'Empordà i a les Terres de l'Ebre, on vam recuperar les estones de sol, aquest divendres hem d'esperar pocs canvis a la situació meteorològica.

Enfarinada a l'Olla de Núria des de Campdevànol. Joel Bares

 

Pocs núvols

El cel serè serà el predominant a les comarques del Camp de Tarragona, les Terres de l'Ebre, Ponent i Pirineu. Això sí, a primera hora hi haurà alguns bancs de boira a punts de la Catalunya Central i altres fondalades d'interior. També s'acumularan núvols baixos a la façana litoral i prelitoral del sector de Barcelona, deixant un cel a estones mig tapat.

A la tarda es mantindran algunes nuvolades al nord-est del país, sense descartar alguna gota entorn el Maresme, el Montseny o la Serralada Transversal. A la resta del país, continuarà dominant el sol.

El vent de nord anirà perdent pistonada

El vent de tramuntana continuarà bufant amb alguns cops forts al matí, que passaran a ser moderats a la tarda, per acabar afeblint-se i desapareixent gairebé del tot de cara al vespre i nit. El cerç o mestral s'anirà debilitant durant el matí.

La temperatura a primera hora ha estat més baixa, amb mínimes que entorn dels 16 graus a la costa i dels 7-10 graus a gran part de l'interior. Al migdia la temperatura també quedarà una mica més baixa, tret de l'Alt Pirineu, però l'ambient serà suau i portarà els termòmetres fins al voltant dels 20 o 25 graus en conjunt. A punts de la Costa Daurada o de la vall de l'Ebre, puntualment per sobre.

I el cap de setmana

Es mantindrà el temps assolellat en conjunt, però amb permís d'alguns intervals de núvols poc importants que no deixaran pluja i amb una temperatura que s'anirà recuperant, sobretot diumenge. Les nits encara seran relativament fresques.
