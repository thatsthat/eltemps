Entrada de vent de sud, procedent del nord d'Àfrica, que arribarà a l'est peninsular i a les illes carregat de pols en suspensió. El motor que genera aquesta entrada de vent de sud és l'existència d'una depressió aïllada en nivells alts de la troposfera, anomenada dana, ben visible en els mapes de pressió atmosfèrica a uns 5.500 metres.

Pols en suspensió a Cardona, Montse Canal

Sol, pols i alguns ruixats carregats de fang

El dia es llevarà molt assolellat, amb alguns núvols baixos a la Costa Central i la Costa Brava. Ara bé, des del mar arribarà una línia de núvols que marcarà l'entrada de la pols sahariana cap a casa nostra. A mesura que passin les hores, el cel s'anirà enterbolint, i esdevindrà més tapat a l'est del país fins a primera hora de la tarda. No es descarta alguna gotellada a la costa carregada de pols que ho empastifarà tot.

A partir de la tarda, els núvols es mouran cap a Ponent i el Pirineu occidental, on també quedarà el cel ple de pols. S'esperen ruixats dispersos per l'oest del país, sobretot al vessant sud del Pirineu. En tots els casos, les precipitacions aniran acompanyades de fang. Unes precipitacions que es mantindran durant la matinada següent.

Ambient càlid

Les temperatures mínimes i màximes es mantindran altes. De fet, serà el darrer dia càlid de la setmana, i després ja es normalitzaran. Les temperatures més altes del dia es mouran entre els 32 i els 34 ºC a Ponent i a l'interior de les Terres de l'Ebre.

I els pròxims dies...

Dijous tindrem un temps insegur, amb ruixats i tempestes que poden caure en qualsevol indret del país. Tot indica que les pluges més importants abraçaran el Pirineu i Prepirineu. A partir de divendres, el temps tornarà a ser més estable, amb sol i alguna tronada de tarda al Pirineu.

 
