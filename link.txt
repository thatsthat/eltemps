La borrasca Ivo s'ha anat apropant pel Cantàbric i les seves restes acabaran arribant a Catalunya aquest dijous. Això implicarà un nou augment dels núvols i l'arribada d'algunes precipitacions, algunes en forma de neu.

Cel encès a la badia de Roses (Nathalie Combier)

Últimes fuetades de la borrasca Ivo

El dia començarà amb moltes estones de sol, tot i algunes pinzellades de núvols prims i alguns intervals de núvols més al terç oest del país. També es poden formar algunes boires matinals en fondalades interiors. Amb el pas de les hores, els núvols aniran augmentant d'oest a est i el cel anirà quedant força ennuvolat de manera general.

A banda de núvols també hem d'esperar precipitacions. Durant la matinada es pot escapar alguna gota o floc de neu cap a l'Alt Pirineu i no seria del tot impossible alguna gota també cap a la Costa Brava, perquè el front que arriba aquest dimecres a la tarda s'acabarà d'allunyar.

Tot i això, les més importants començaran a caure a partir del migdia, des de les comarques de l'Alt Pirineu avançant cap a la resta de la serralada pirinenca i també a altres sectors de l'oest del país com el massís del Port. La cota de neu es trobarà entre els 1.000 i 1.200 metres.

De cara a mitja tarda i vespre també poden caure alguns xàfecs cap a les comarques d'entre Barcelona i Girona que marxaran durant la nit mar endins.

Ambient fred i poc ventós

La temperatura mínima es mantindrà amb pocs canvis i com que de matinada el cel estarà poc ennuvolat les glaçades podran tornar a fer acte de presència també fora del Pirineu, cap a la Catalunya Central, per exemple. Les màximes tampoc patiran grans canvis, a tot estirar en algun sector poden baixar un o dos graus. La majoria dels valors se situaran entre els 10 i els 15 graus, i de fins a 17 o 18 els més elevats a punts del nord-est.

El vent ja pràcticament no bufarà, només una mica de mestral moderat cap a les Terres de l'Ebre o sud del Camp de Tarragona i una tramuntana que pot acabar entrant a l'Empordà de cara al vespre i nit. La mar es mantindrà remoguda al llarg de tota la costa catalana amb maror i àrees de forta maror.

I divendres...

Tot sembla indicar que recuperarem l'ambient assolellat, només amb algunes nevades residuals al vessant nord del Pirineu. Bufarà una mica de vent de tramuntana i mestral als dos extrems del país. La temperatura podrà recuperar-se lleugerament de dia, després d'una nit hivernal.
