Aquest dimecres l'embossament d'aire fred responsable del darrer episodi de tempestes i la posterior baixada de temperatura d'aquests dies acabarà de travessar lentament Catalunya, per aquest motiu no hem d'esperar grans canvis en el temps: sol a moltes comarques, però encara alguns xàfecs en d'altres. Un dia de sol tret del terç nord i est del país El matí serà de sol a gran part del país, des de les comarques de Ponent fins a les de la Catalunya Central, passant per les Terres de l'Ebre o bona part del Pirineu. Ara bé, a causa del rebuf encara haurem de parlar de nuvolades a les comarques del nord-est. Nuvolades que poden deixar alguns ruixats, menys probables al matí, però que poden ser una mica més extensos a la tarda a les comarques gironines. De cara al vespre i nit poden arribar a punts de la costa i prelitoral de l'àrea de Barcelona o el Penedès. Al Pirineu, després d'un matí de sol també hi creixeran nuvolades, uns núvols que seran presents durant tota la jornada a la cara nord a causa del vent del nord i que poden deixar algunes gotellades o plugims. El vent de tramuntana i de mestral encara podrà bufar amb algunes ratxes moderades als dos extrems del país, però anirà perdent força fins a afeblir-se pràcticament del tot al final del dia.
La temperatura toca fons Aquest dimecres arribarem al mínim pel que fa a la refrescada d'aquests dies. A partir d'aleshores el mercuri ja no baixarà més, tot i que la recuperació durant el que queda de setmana serà molt progressiva i no serà fins al cap de setmana quan parlem d'una temperatura normalitzada al nivell de referència de 850 hPa. Hem de pensar que aquest dimecres estarem uns 6 graus per sota del que seria habitual per a l'època de l'any. Així doncs, a primera hora repetirem valors frescos, un o un parell de graus més baixos que avui, així que l'ambient serà de jersei arreu i de jaqueta al Pirineu. Les mínimes es mouran des dels valors negatius a l'alta muntanya, però localment també en alguna vall, als 15 o 16 de la façana costanera. Al migdia, pocs canvis, amb màximes entre els 19 i 24 ºC en molts casos i els més alts poden arribar fins als 25 o 26 a la Costa Daurada o de l'Ebre. #mapa_refixed {height:800px}@media (max-width: 767px){#mapa_refixed {height:550px;}} I dijous... El sol i els núvols s'intercalaran depenent del moment i de l'indret del país, però els únics ruixats els esperem durant la tarda a l'interior de les comarques de Girona. La temperatura es pot començar a recuperar molt lleugerament. 
