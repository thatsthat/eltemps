El temps d'aquest dijous continuarà marcat pel domini de les altes pressions. Ara bé, això no és sempre sinònim d'una calma absoluta. Mostra d'aquest fet és que esperem núvols i fins i tot alguns ruixats a punts del litoral central, sobretot durant la primera meitat del dia. Possibilitat de ruixats a la costa A causa d'una convergència de vents, hem d'esperar nuvolades a la zona central del litoral i prelitoral, on fins i tot durant la matinada i matí han descarregat alguns ruixats, sobretot mar endins, però puntualment també han fregat la costa. Destaquem els 12 mm de Viladecans o els 8 mm de Vilanova i la Geltrú. Durant el matí també tindrem boires, boirines i núvols baixos a la depressió Central. Tot i que es trencaran, donaran pas a noves nuvolades que creixeran durant la tarda a punts del nord-est i que no descartem que arribin a deixar alguna gota, poca cosa. Els núvols de la costa i prelitoral persistiran, però, en canvi, preveiem un dijous de sol cap a l'Alt Pirineu, les comarques de Ponent, l'Empordà o les Terres de l'Ebre.
La temperatura, sense moviment Els termòmetres continuen sense oscil·lacions amb uns valors prou frescos al matí, per abrigar-se amb una peça d'abric o jersei, però uns migdies on la temperatura s'enfila per damunt dels 25 graus en alguns casos i que ens fan retornar a la màniga curta. Aquest dijous seguirem amb aquesta tendència. Al matí, les mínimes han tornat a quedar situades entre els 10 i 15 graus a l'interior, entre els 15 i 20 a la costa i han tornat a baixar dels 5 en algunes valls pirinenques. A primera hora de la tarda, ens mourem entre els 21 i 26 ºC en general i amb algun 27, que es pot tornar a registrar cap a les comarques de Ponent o de les Terres de l'Ebre. #mapa_refixed {height:800px}@media (max-width: 767px){#mapa_refixed {height:550px;}} I divendres... Tornarem a tenir boires matinals a zones interiors i núvols baixos costaners, sobretot al matí. De nou, més sol cap a Ponent, l'Ebre, l'Empordà o al Pirineu, tot i que en aquest darrer sector hi creixeran algunes nuvolades d'evolució. La temperatura pujarà un parell de graus, però no serà fins dissabte que toqui sostre, amb màximes per damunt dels 30 ºC.
