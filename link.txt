Aquest dijous ens acabarà de creuar un petit solc associat a aire fred en alçada que mantindrà encara la possibilitat d'alguns ruixats i tronades i provocarà que parlem d'un nou dia de temps més aviat insegur, tot i que amb més núvols que no pas pluja.
 

Cel canviant, amb ruixats de tarda

Durant el matí tindrem barreja de núvols. D'una banda, núvols baixos més compactes que deixaran un cel força tapat a les comarques del litoral sud i també del Pirineu o punts de la Catalunya Central. Hem d'esperar núvols prims que aniran circulant i que deixaran un cel enteranyinat o enterbolit arreu del país. Durant la tarda tota aquesta nuvolositat tendirà a ser més trencada i les estones de cel blau guanyaran terreny, però guanyaran protagonisme les nuvolades en zones de muntanya, sobretot al terç nord del país i a la serralada prelitoral.

Pel que fa a la precipitació hem tingut, alguns ruixats durant la matinada de caràcter feble i dispers cap a les comarques de Ponent, ara al matí podran afectar punts del Pirineu i de cara a la tarda hem d'esperar que guanyin embranzida en aquest sector però també al Prepirineu, nord de la Catalunya Central o el massís dels Ports. Seran més aviat locals i en general no passaran de moderats, per la qual cosa ja no tindrem avisos del Servei Meteorològic de Catalunya. Ara bé, encara podran anar acompanyats d'alguna tempesta.

Intervals de núvols a Cardedeu (Miguel Ángel Ciudad)

La temperatura es manté sense canvis destacables

A primera hora els termòmetres es mostraran sense canvis destacables, tot i que a primera hora han mostrat una lleugera tendència a l'alça, sobretot als sectors on la nuvolositat ha estat més compacta. En qualsevol cas, un dia més parlem de mínimes que no han baixat dels 20 ºC a la façana litoral.

Al migdia el mercuri quedarà una mica més frenat a les comarques del litoral i prelitoral, sobretot de la meitat sud, on les màximes perdran entre 2 i 4 graus respecte el dimecres. A la resta, poden recuperar-se un o dos graus, fins i tot una mica més al Pirineu. La majoria de màximes oscil·laran entre els 25 i els 31 ºC.

I divendres

El temps es mostrarà més tranquil, amb més sol, tot i algunes pinzellades de núvols prims, núvols baixos a la costa i nuvolades de tarda al Pirineu que poden deixar escapar algun ruixat poc important. La temperatura s'enfilarà clarament i recuperarem un ambient plenament estiuenc, amb valors màxims que arribaran als 35 ºC al pla de Lleida.
