L'anticicló continuarà governant la situació meteorològica a Catalunya, tot i que s'anirà acostant un solc d'aire fred en altura, associat a una pertorbació que es mourà cap al Cantàbric. Serà un dia variable. El vent del sud-oest deixarà alguns cops moderats al litoral central.

Núvols baixos i núvols prims

Començarem la setmana amb núvols baixos costaners, acumulats durant el matí al llarg de la Costa Daurada. A la resta de Catalunya, dominarà el sol.

De cara a la tarda, arribaran bandes de núvols alts per l'oest. Es taparà cap a la Vall d'Aran i l'Alt Pirineu. En paral·lel, els núvols baixos es repartiran per més punts de la costa i, de cara al vespre, per l'est de la Catalunya Central.

Temperatura més alta

La temperatura de primera hora pujarà de 3 a 6 ºC en molts punts d'interior, però molt menys a la façana litoral. Amb les màximes, passarà més o menys igual: pujaran 3 o 4 ºC en molts punts d'interior, però seran semblants a les del dia anterior a la costa i al prelitoral. Per Ponent i en algun punt de les Terres de l'Ebre, arribarem als 28 ºC. Registrarem 26 o 27 ºC pel prelitoral i la Catalunya Central.  

I dimarts...

Serà un dia de cel mig ennuvolat i precipitacions poc abundants cap a l'Aran i l'Alt Pirineu i, potser també, cap a Ponent, de cara al vespre.
