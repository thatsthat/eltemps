 

Per a l'últim dia de la setmana esperem un temps amb pocs canvis, dominat pel sol, matisat per les tempestes de tarda i amb una temperatura que pujarà o baixarà una mica depenent de l'indret. 

Assolellat i amb nuvolades de tarda

Com dissabte, al cel el sol s'alternarà amb alguns núvols baixos al sud de la Costa Daurada i les nuvolades de tarda es repetiran al Pirineu. De nou, s'esperen alguns xàfecs dispersos i alguna tempesta, més probables a l'oest del Pirineu i amb possibilitat que es desplacin cap al nord de la Catalunya Central i de les Terres de Ponent. A diferència de dissabte, els núvols alts estaran menys presents.

A l'espera d'un repunt de la temperatura

Tindrem valors de la temperatura semblants als de dissabte per l'oest, potser una mica més baixos en zones del Pirineu o el Prepirineu on descarreguin els ruixats, però encara amb possibilitat de 40 ºC per Ponent, on es manté l'avís per calor. Per altra banda, la temperatura al migdia serà més alta que la del dia anterior per la meitat oriental. Cap a l'est de la Catalunya Central i a les Terres de l'Ebre es calculen 37 o 38 ºC, i per a l'interior del nord-est, uns 36 o 37 ºC.

 

 

I dilluns...

Malgrat la calorada prevista per al cap de setmana, i si no hi ha canvis en la previsió, el pic de la temperatura arribarà durant la setmana que ve. Dilluns la temperatura es pot enfilar cap als 41 ºC per Ponent. Es mantindrà la dinàmica de xàfecs de tarda.

 

 

 
