Un dia més estarem sota la influència de l'embossament d'aire fred situat sobre les Illes. Si bé encara hi haurà pluges intenses amb fenòmens severs a les Balears, a Catalunya rebrem alguns braços de núvols i de ruixats a causa del moviment de rotació de la borrasca en sentit antihorari. Una situació que afavorirà la presència dels núvols cap a les comarques de Girona i de sol a les Terres de l'Ebre.

Núvols alts a Deltebre (Agustí Descarrega)

Sol, cel variable i ruixats

Tindrem un matí amb entrada de núvols que, des del Mediterrani, avançaran cap a la Costa Brava i la Costa Central, i penetraran terra endins cap al Pirineu oriental i Catalunya Central. De tots aquests núvols s'esperen alguns ruixats dispersos i puntuals. A la resta del país lluirà el sol.

A la tarda tindrem un temps similar al matí, tot i que el cel s'anirà obrint cap a la Costa Brava. Tindrem més núvols i ruixats a la meitat est del país. Ruixats que avançaran de nord a sud, des del Pirineu oriental avançaran cap a la Catalunya Central i després cap al prelitoral i litoral central i el nord del Camp de Tarragona. Per contra, la tarda serà assolellada a Ponent i a les Terres de l'Ebre.

Temperatures una mica més altes

En general, pujaran les mínimes i les màximes un parell de graus. Tot i així, a les comarques de Girona i nord de Barcelona, per efecte dels núvols que entraran de mar cap a terra, les temperatures seran molt similars a les de dijous. Les màximes més altes del dia rondaran els 34 ºC a les Terres de l'Ebre i a Ponent.

I el cap de setmana...

Persisteix el temps incert. Dissabte amb sol al matí i ruixats de tarda al Pirineu i, en canvi, diumenge amb ruixats matí i tarda a les comarques de Barcelona i de Girona, mentre que com més a l'oest, temps més assolellat.

 
