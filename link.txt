L'anticicló que durant tants dies ens ha deixat un temps monòton de sol i boira, sembla que es comença a afeblir i vol començar a deixar pas a alguns fronts i pertorbacions atlàntiques. El primer, ben poc important, arribarà de cara a la nit de dijous a divendres i comportarà un augment dels núvols i algun altre petit moviment.
 

Canvis poc importants, però alguns núvols més

Al matí començarem amb boira al pla de Lleida, altiplà central, vall de l'Ebre... però probablement serà l'últim dia que serà persistent, perquè el front remourà l'atmosfera i farà entrar una mica de vent del nord ja de cara a la matinada de divendres, que les pot acabar dissipant.

A la resta gaudirem d'un matí de sol, però durant la segona part del dia arribaran pinzellades de núvols prims, preludi del petit canvi de temps, que es faran cada vegada més espessos i podran deixar una tarda de cel mig enteranyinat en alguns punts de la meitat nord del país. No és descartable que, ja durant la matinada de divendres, puguin caure quatre gotes o flocs de neu a la cara nord del Pirineu.

Mar de boira des de La Morera de Montsant (Ana Sánchez)

La temperatura puja a la costa, amb vent de garbí

A primera hora, encara repetirem glaçades en molts punts de l'interior. Abans de l'arribada del front, el vent de garbí es pot reforçar transitòriament a la costa i prelitoral central, i això farà que de dia la temperatura es recuperi en aquests llocs, amb un ambient força agradable i amb valors que podran arribar als 16 o 17 graus. Ara bé, al vespre i nit entrarà la tramuntana i el mestral i la temperatura començarà a baixar a muntanya. 

I divendres...

El descens de la temperatura es farà més evident en un dia en què la tramuntana i el mestral bufaran al matí però perdran força a la tarda. A causa del rebuf, hi pot haver alguns ruixats locals entre les comarques de Girona i de Barcelona. Sol i núvols prims a la resta, però més gruixuts entre l'Aran i el nord del Pallars, on fins al migdia es mantidrà el risc d'alguna feble precipitació.

 
