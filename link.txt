La dorsal anticiclònica s'imposarà aquest cap de setmana a Catalunya, amb una mica de mestral i tramuntana dissabte, i amb una mica d'aire fred que encara afavorirà alguns xàfecs de tarda, sobretot diumenge.

La presa de Sant Antoni(Marc Altixent)

Dissabte, sol i poques nuvolades

El sol o la sensació de sol, perquè passaran algunes bandes de núvols prims al llarg del dia, serà la nota dominant de dissabte. El matí començarà amb alguns núvols baixos al litoral, més probables al sud.

A la tarda augmentaran els núvols baixos al vessant nord de l'Aran i l'Alt Pirineu, mentre que creixeran nuvolades d'evolució en punts d'interior del nord-est. No es descarta algun xàfec dispers al voltant del Berguedà, el Ripollès o Osona. També s'ennuvolarà una mica al voltant del litoral i el prelitoral central, amb possibilitat d'alguna gotellada potser cap al Montseny.

Temperatura en lleuger ascens, mestral i tramuntana

La temperatura de dissabte serà molt semblant a la de divendres o una mica superior en general, tant la mínima com la màxima. La pujada dels valors diürns es notarà més al Pirineu. Tindrem valors màxims al voltant dels 29 ºC a l'interior de les Terres de l'Ebre, fins a uns 28 ºC a Ponent, i fins a 27 ºC a la Costa Daurada, l'interior de l'Empordà i la Catalunya Central.

El cerç o el mestral bufarà durant el matí al terç sud, com la tramuntana a la Costa Brava. El vent de nord s'anirà restringint al cap de Creus durant la tarda, mentre que s'imposaran vents de component sud en bona part de la meitat est.

Diumenge amb ambient preestiuenc

L'últim dia de la setmana continuarà marcat per la dorsal de l'anticicló de les Açores, però també per un petit i fugaç solc d'aire fred en altura, que s'acostarà a casa nostra. Això farà augmentar la inestabilitat de tarda al Pirineu.

Més xàfecs de tarda al Pirineu

El dia començarà amb bancs de núvols baixos acumulats a la meitat sud del litoral i a l'est de la depressió central, i amb un cel assolellat a la resta del país.

Durant la tarda, creixeran nuvolades al Pirineu i el Prepirineu i derivaran en alguns xàfecs i tempestes, més probables i abundants a l'oest de la serralada. És probable que arribin, cap al vespre, a altres punts d'interior del nord-est. A més a més, la tarda s'anirà tapant de manera progressiva per l'arribada de núvols alts i mitjans per l'oest.

Màximes de 30 ºC

El vent dominant, de component sud, portarà un ambient de preestiu, amb una temperatura que continuarà pujant en general, tant a primera hora com al migdia. Només en alguns punts de la Costa Daurada o la Costa Brava, esperem màximes lleugerament més baixes que les de dissabte. Arribarem novament als 30 ºC a Ponent o l'interior de la vall de l'Ebre, i als 28 o 29 ºC a la Catalunya Central o l'interior de l'Empordà. En general, estarem entre 22 i 25 ºC.

 
