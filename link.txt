El cap de setmana estarà marcat per una bossa d'aire fred que es despenjarà des de França i avançarà cap al nord de Portugal. La influència de l'aire fred, en combinació amb els vents en superfície, alimentarà la formació de ruixats.

Dissabte amb xàfecs de tarda

Entre els vents humits i l'aire fred en alçada, es preveu un dissabte força ennuvolat arreu, potser amb algunes estones de ressol en alguns casos. Durant la primera part del dia, la matinada i el matí, podran caure alguns plugims pel quadrant nord-est. Els vents del nord-est deixaran alguns cops de vent moderats a la meitat nord del litoral.

Però serà a la tarda quan es desenvoluparan les nuvolades que portaran els xàfecs més notables. Es formaran al llarg del Pirineu i Prepirineu, però també en punts del prelitoral central i sud i la Catalunya Central. Aquests ruixats seran localment moderats, i es desplaçaran cap a l'oest de Catalunya entre la tarda i el vespre. La cota de neu voltarà els 1.300 metres.

Al final del dia, tot apunta que arribarà un nou braç de precipitació per la Costa Brava.
 

Temperatura

Pel que fa a la temperatura, tindrem un comportament antagònic entre les mínimes, que tendiran a pujar una mica en general, i les màximes, que seran entre 2 i 4 ºC més baixes que les de divendres a la major part de Catalunya, tret del litoral, on seran molt semblants. Amb el cel tan ennuvolat, no passarem del 16 ºC en punts de Ponent o les Terres de l'Ebre. En general, estarem a entre 10 i 15 ºC.

 

Diumenge

Diumenge, la bossa d'aire fred estarà una mica més lluny de Catalunya, però continuarem sota l'influx dels vents humits. El cel continuarà marcat per la nuvolositat abundant i la possibilitat d'algunes precipitacions. El vent, de component marítim, deixarà cops moderats o puntualment forts al litoral. El Servei Meteorològic de Catalunya ha activat un avís per onatge a una bona part de la costa catalana.

Cel ennuvolat a Girona(Eva Solanes)

Núvols abundants

Mantindrem la dinàmica de cel força ennuvolat, potser amb algunes clarianes transitòries pel nord-oest, per la retirada de l'aire fred. En canvi, la nuvolositat serà més compacta a la façana litoral. D'entrada, durant la matinada i el matí, esperem algunes precipitacions poc abundants a la meitat est, més extenses per les comarques de Girona i per les Terres de l'Ebre. La cota de neu se situarà al voltant dels 1.000 metres, i pujarà als 1.200 metres durant el matí.

Durant la tarda i el vespre, la pluja caurà de forma molt dispersa en general, però pot arribar a altres punts de Catalunya, amb quantitats minses. Potser cap al massís del Port es registraran quantitats més abundants. La cota de neu anirà pujant cap als 1.400 metres.
 

Temperatura amb alts i baixos

A primera hora, esperem temperatures més altes en punts del litoral i prelitoral. Baixaran lleugerament per l'oest. Durant les hores centrals de la jornada, esperem màximes 3 o 4 º C més altes en punts del quadrant nord-oest. En canvi, baixaran 3 o 4 ºC per les Terres de l'Ebre, i 2 o 3 ºC per l'Empordà. En conjunt, no passarem dels 14 o 15 ºC.
