Pocs canvis en el temps aquest dimecres, amb la borrasca Garoe que continua força estacionària davant la costa de Portugal, portant pluges intenses també a Andalusia. A Catalunya haurem de continuar parlant de núvols i d'algunes febles precipitacions abans no es torni a imposar el sol a partir de dijous.

Cel força tapat, amb algunes precipitacions

Els núvols seran més gruixuts com més a l'oest ens trobem i serà en aquest sector de Ponent, Terres de l'Ebre o el Pirineu occidental, on hi poden arribar algunes precipitacions febles. Seran més continuades i una mica més destacables al vessant sud del Pirineu occidental, on alguns registres poden sobrepassar els 10 mm.

A la resta, difícilment hi arribarà a ploure i fins i tot a les comarques de Girona el cel a estones serà una mica més trencat. Amb l'entrada de vents del sud-oest, podria ser que el cel també quedés amb un lleuger to terrós a causa de l'arribada de pols en suspensió i que la pluja anés acompanyada de fang.

Cel tapat i mar lleugerament remogut a Barcelona (Eva Gimeno)

La temperatura es dispara, amb vent de garbí

Amb l'aproximació de la borrasca, sobre Catalunya hi incidirà el vent del sud i sud-oest, que arrossega masses d'aire més temperades. Això farà que la temperatura, tant mínima com màxima, s'enfili amb més ganes. En alguns casos seran uns 5 o 6 graus més altes que aquest dimarts, sobretot al nord-est.

Així, doncs, les glaçades es restringiran únicament al Pirineu i seran més febles. Començarem el dia amb valors que no hauran baixat dels 11 o 12 graus en alguns casos. Al migdia ens mourem entre els 12 i els 18 ºC, però podrem arribar als 20 ºC a l'interior de les comarques gironines a causa del vent de garbí reescalfat.

Aquest vent, que es deixara notar amb algunes ratxes moderades entre el sud de la Costa Brava i el nord de la Costa Central, farà que la mar estigui una mica remoguda al llarg de la costa catalana, amb àrees de forta maror a la Costa Brava.

I dijous...

Gaudirem d'un dia de moltes més clarianes i s'acabrà imposant el sol a la majoria de comarques. Durant el matí, pot precipitar feblement a l'Aran, amb una cota de neu d'uns 1.500 metres. També bufarà tramuntana i mestral amb algun cop moderat als extrems del país. A la tarda, no és impossible algun ruixat entre les comarques de Barcelona i Girona. Els termòmetres es mantindran per sobre del que seria habitual, amb poques glaçades i màximes que assoliran novament els 20 ºC. 
