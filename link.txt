La borrasca Herminia, que ha deixat ventades molt fortes en alguns punts de l'oest de la Península i un temporal de mar molt dur, es va retirant cap a les illes Britàniques i la zona d'Escandinàvia. Després del pas d'un front associat a aquesta pertorbació, Catalunya quedarà fora del seu radi d'acció, però la diferència de pressió entre aquesta borrasca i l'anticicló de les Açores farà entrar el vent del nord-oest, que tornarà l'ambient de ple hivern després d'un dilluns de termòmetres disparats.

Es mantenen les ventades

Les ventades de mestral es mantindran a les Terres de l'Ebre i al Camp de Tarragona, però també en bona part de la meitat sud del litoral i prelitoral i de la depressió Central. També a les cotes altes del Pirineu i al nord del Cap de Creus. Les ratxes poden superar els 70 km/h en tots aquests sectors i per aquest motiu mantindrem activat l'avís, també per estat de la mar, del Servei Meteorològic de Catalunya, sobretot durant la primera part del dia.

Arc de Sant Martí a Solsona (Claustre Moncunill)

Cel variable, amb una mica de neu

Serà un dia en què s'intercalaran estones de sol amb el pas de núvols alts i mitjans, que deixaran un cel mig ennuvolat en alguns moments. També podran aparèixer alguns núvols baixos en punts de la Catalunya Central o el Prepirineu. Al matí difícilment precipitarà o a tot estirar 4 gotes o flocs de neu en punts del terç nord per damunt dels 1.000 metres.

Serà a la tarda quan la nevada es pot reactivar una mica a la cara nord del Pirineu, amb una cota de neu al voltant dels 800 metres. 
 

Tornem a l'hivern

Després de disparar-se la temperatura aquest dilluns amb vent d'oest i sud-oest, aquest dimarts la temperatura baixarà d'una manera molt clara. Les mínimes respecte a dilluns al matí podran baixar més de 10 graus al Pirineu, però la baixada serà notòria arreu del país, menys intensa a la façana litoral. 

Comparativa de la temperatura mínima prevista per a dimarts respecte a dilluns (Model WRF / TVC)

Així doncs, els valors de temperatura de primera hora del matí seran àmpliament negatius a l'alta muntanya, i a diferència d'avui quedaran per sota dels 10 ºC pràcticament arreu del país. Al migdia, els termòmetres també quedaran clarament més curts i ja no arribarem als 20 ºC sinó que ens mourem entre els 11 i els 16, a tot estirar 17 ºC.
 

I dimecres...

Sembla que arribarà una petita nova línia frontal associada a una nova borrasca atlàntica, i això que farà que, després d'un matí tranquil, durant la tarda els núvols vagin en augment i arribin algunes febles precipitacions de cara al vespre i la nit al terç oest i al Pirineu, amb una cota de neu que se situarà entorn dels 900 metres. L'ambient hivernal haurà arribat per quedar-se durant la resta de la setmana.

 
