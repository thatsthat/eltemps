Temps estable i anticiclònic aquest divendres, amb dos tipus de temps: les boires es situaran a comarques interiors i el sol tornarà a la costa i es mantindrà al Pirineu, amb ambient plenament hivernal.   

Boires a Ponent i sol a la resta

Matí més fred, després d'una nit i matinada més en què les mínimes quedaran més baixes. Bancs de boira i boirina a les fondalades de l'interior, Catalunya Central, comarques de Ponent i interior de la vall de l'Ebre. Torna el sol a la costa, després d'un Sant Esteve amb molts núvols baixos al litoral i prelitoral. Inversió tèrmica matinal marcada, fred a les zones fondes i temperatures més suaus a alta muntanya. 

Boira a Castellfollit del Boix (Josep Casafont)

Temperatures una mica més altes, tret d'on persisteixi la boira 

Les màximes es van recuperant una mica, més valors entre els 16 i 18 a la costa. Contrast tèrmic més marcat a les valls del Pirineu, màximes entre els 13 i 15 després d'un matí fred. Tornarem a trobar contrastos entre les zones amb sol i aquelles amb núvols o boira. Boira que pot ser persistent a Ponent o aixecar-se cap al migdia, i això farà que les màximes quedin més baixes.

I el cap de setmana...

El cap de setmana mantindrem el temps anticiclònic amb tots els ingredients. Nits i matinades més fredes i migdia més suau, inversió tèrmica matinal, més fred a les zones fondes del Pirineu i Prepirineu, boira baixa i extensa que serà persistent a Ponent, on la temperatura quedarà ben freda. En canvi, a la resta, sol i temperatures més suaus i agradables al migdia. 

 
