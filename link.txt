Setmana marcada per dues forces antagòniques: una gran pertorbació atlàntica i un anticicló situat a Centreeuropa. Catalunya se situarà a la perifèria dels dos grans centres d'acció, amb un temps una mica indefinit, i amb temperatures per sobre de la mitjana climàtica per l'època.

Núvols abundants, poca precipitació

El dia ha començat amb força núvols pel pas d'un mantell de núvols alts i mitjans que han travessat Catalunya durant la matinada, tot i que sense pluja. A mesura que han anat marxant pel litoral i el nord-est, s'han obert grans clarianes per Ponent i pel sud. Però l'estat del cel continuarà canviant. A partir de mig matí creixeran nuvolades al Pirineu i a l'interior de les comarques d'entre Girona i Barcelona. Esperem alguns xàfecs dispersos, més probables a l'interior del quadrant nord-est, amb una cota de neu d'uns 1.600 metres. Durant la tarda, també augmentaran els núvols baixos pel litoral central i sud. Al final del dia estarà tapat de núvols baixos a bona part del litoral i prelitoral, i a l'est de la Catalunya Central. Pot caure alguna gota.

Poc fred

L'ambient poc fred en general a primera hora, i suau al migdia, es mantenen aquest dilluns. La temperatura de primera hora s'ha mantingut semblant a la de diumenge, amb petits alts i baixos segons l'indret. Durant les hores centrals del dia registrarem valors similars o una mica més alts als del dia anterior, tret del litoral central i sud i del Pirineu, on les màximes baixaran lleugerament. Arribarem als 20 ºC o una mica més a les Terres de l'Ebre, Ponent i punts del Camp de Tarragona, i als 18 o 19 ºC per la Catalunya Central i l'interior del nord-est.

I dimarts...

Serà un dia de molts núvols a la costa i al prelitoral, a banda d'un flux de núvols alts i mitjans en general. No es descarten alguns plugims a la Costa Daurada. La temperatura baixarà una mica.
