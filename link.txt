La situació meteorològica farà un tomb, marcat per l'arribada d'un front fred, associat a la borrasca Jana, per l'oest. Això portarà pluja més abundant i intensa a més comarques. Un cop passi el front, canviarà el patró dels vents. Recordem que Protecció Civil ha posat en alerta el pla Inuncat.

Pluja que arriba per l'oest

Com diem, la matinada serà de pluja pel pas del front fred. Previsiblement, regarà totes les comarques del terç oest, i arribarà amb ganes a la Catalunya central i al litoral sud i central. Hi ha un avís per intensitat de pluja actiu per la majoria de comarques catalanes, amb especial atenció al nord de la Costa Daurada i a la Costa Central. Les precipitacions poden venir amb tempesta i algunes calamarsades.

Durant el matí, la precipitació acabarà de desplaçar-se pel nord-est, on també s'ha activat un avís per intensitat, mentre es van obrint clarianes pel sud de Catalunya. Molt probablement, el gruix de la precipitació acabarà de caure al migdia o primera hora de la tarda. La cota de neu voltarà els 1.900 metres, però amb possibilitat que sigui més baixa a primera hora al vessant sud del Pirineu.

Al llarg de la tarda, darrere del front, quedarà una tarda variable, però no farà net del tot i encara poden formar-se alguns xàfecs, més probables a l'entorn del massís del Port, al vessant sud del Pirineu i altres punts del Prelitoral. Fins i tot és probable que, a última hora, arribin alguns xàfecs febles per l'oest.

Vent canviant

Un cop hagi passat la pertorbació, tindrem un canvi de la direcció del vent. Entrarà una mica de mestral matinal pel terç sud, mentre que el vent de sud s'intensificarà a la Costa Brava. A la tarda, s'imposarà el vent de sud-oest. 

Temperatura amunt i avall

La temperatura de primera hora baixarà 2 ºC o 3 ºC per l'oest, puntualment més pel nord-oest, i es mantindrà a la resta. Les màximes també quedaran més curtes a l'oest, mentre que pujaran una mica a la façana litoral i el prelitoral, entre 1 ºC i 3 ºC. Els valors més alts arribaran als 17 ºC o 19 ºC a la Costa Daurada, al prelitoral central i a l'interior de l'Empordà.    

I dilluns...

La influència de la borrasca Jana encara no s'haurà acabat, però el pronòstic encara no és del tot clar. Tot indica que tindrem alguns xàfecs, com a mínim de tarda en punts de muntanya.   

 
