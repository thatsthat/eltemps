 

Aquest diumenge tindrem un temps més típic de la segona meitat d'agost, amb presència de tronades de tarda, però no grans tempestes com les dels últims dies. El mestral i la tramuntana s'intensificaran i seran més persistents. Això reforçarà el rebuf amb vents humits a bona part del litoral central i alimentarà les nuvolades.

Cel ras a Tivissa (Miquel Escoda)

Del sol als xàfecs de tarda

El matí vindrà marcat per alguns núvols baixos cap al nord de la Vall d'Aran i en punts del litoral central. A la resta, tornarem a tenir un matí assolellat o una mica enteranyinat a estones pel pas de núvols prims que es mouran d'oest a est.

De nou, a partir del migdia serà el torn de les nuvolades d'evolució. En aquest cas, ja serà més probable que derivin en alguns xàfecs dispersos i alguna tempesta moderada per l'interior del quadrant nord-est. Deixaran quantitats poc abundants. D'altra banda, s'anirà tapant al vessant nord del Pirineu, previsiblement amb alguns plugims. 

A la resta de Catalunya es mantindrà més assolellat o amb pinzellades de núvols alts, malgrat que s'anirà tapant pel litoral i prelitoral central al final del dia.

Fins a 35 ºC

La temperatura pujarà un esglaó més en general, tant a primera hora com al migdia. Per on més pujarà serà cap a Ponent i per les Terres de l'Ebre, on esperem valors d'uns 35 o 36 ºC. Per punts d'interior del Camp de Tarragona o el prelitoral central  esperem uns 33 o 34 ºC. En canvi, la temperatura diürna baixarà lleugerament en punts de la Costa Brava. Els termòmetres marcaran valors d'entre 29 i 32 ºC en general.

 

I dilluns...

El vent del nord i nord-oest als dos extrems de Catalunya, i el rebuf a la costa central, determinaran el temps de dilluns. Estarà més ennuvolat al litoral i prelitoral central i al vessant nord del Pirineu. En aquests sectors es registraran algunes precipitacions al llarg del dia, en general poc abundants. A la resta, cel més assolellat.
