Dilluns es mantindrà el passadís de vent del nord generat per la dorsal anticiclònica i la pertorbació centrada a l'Adriàtic. La ventada continuarà alimentant la precipitació al Pirineu. El Servei Meteorològic de Catalunya ha activat avisos per vent, onatge i neu. Per la seva banda, Protecció Civil manté en alerta el pla Ventcat, i en prealerta els plans Neucat i Procicat.

Vent de nord i nord-oest

El vent de dilluns tindrà més component nord que no pas oest, com diumenge, i serà més fred. Tindrem cerç o mestral a les Terres de l'Ebre i al Camp de Tarragona. El vent de nord i la tramuntana deixaran cops molt forts al Pirineu i a l'Empordà. Tot i que no bufarà tan fort, també es notarà en altres punts del país, com ara punts del litoral i prelitoral central o del nord-est, durant les hores centrals del dia.

Cops de vent previstos per a dilluns a les 12 UTC(WRF / 3Cat)

Continuarà nevant al Pirineu

Un dia més, la precipitació a Catalunya quedarà pràcticament restringida al Pirineu. La nevada anirà fent al llarg del dia, amb més intensitat durant la matinada, amb més calma durant la resta de la jornada. La cota de neu anirà baixant ràpidament dels 1.100 metres cap als 800 metres. Hi haurà torb, i els registres de neu nova podran superar els 20 cm per sobre dels 1.400 metres al vessant nord. A banda, durant la matinada i el matí també pot escapar-se algun xàfec anecdòtic per l'Empordà.

Fora de l'extrem nord, el temps serà molt diferent. Esperem alguns núvols baixos pel prelitoral sud, i l'aparició de la típica cella als Ports, però en general farà sol. A tot estirar, entraran alguns núvols prims al final del dia, i també es formaran alguns núvols de vent.

Temperatura cap avall

Després d'un parèntesi amb pujada de la temperatura diumenge, el fred tornarà a intensificar-se. Baixarà la temperatura de primera hora, sobretot a l'extrem nord, i també la màxima arreu. La davallada serà notable al Pirineu i altres punts del terç nord, mentre que es registraran baixades de 3 o 4 ºC en una gran part del país. No passarem dels 13 o 14 ºC en punts de la Costa Daurada o Ponent, i quedarem entre 7 i 12 ºC en general.

I dimarts...

El centre de l'anticicló s'acostarà a Catalunya per les festes de Nadal. Això farà que el vent vagi baixant. De moment, dimarts s'anirà concentrant a les Terres de l'Ebre i l'Empordà, tot i que encara bufaran als cims del Pirineu. La nevada perdrà intensitat i es farà més intermitent, però no s'aturarà del tot.
