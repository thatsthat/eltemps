Avui iniciem un canvi de temps que preveiem de cara al tram final de la setmana i, probablement, l'inici de la setmana que ve. Tot plegat com a conseqüència de la formació d'una DANA que es despenjarà sobre la vertical de la península Ibèrica. Veurem com s'acaben configurant la resta d'elements que poden desencadenar les pluges de les pròximes jornades.

Cel tapat a Olot (Manel Serra)

Al matí, augment dels núvols

De cara a aquest divendres al matí aniran augmentant els núvols arreu. Núvols alts i prims que s'aniran espessint i núvols baixos que també aniran guanyant terreny, amb cada vegada menys estones de sol, sobretot com més a l'oest ens trobem. I és que els núvols avançaran de ponent a llevant. Fins i tot, podrà arribar algun primer ruixat, a punts del vessant sud de l'Alt Pirineu, de les comarques de Ponent o de la costa sud, encara que de poca entitat.

 

Bon dia! Tot preparat per a uns dies de temps mogut #meteosat ? Podeu seguir el temps actual a la secció "Quin temps fa ara?" al portal d'@eltempsTV3 ? https://t.co/x9cQfxOSHX #ElTemps3Cat @jjanue @Vakapiupiu pic.twitter.com/EI9ba1eJwR
 Alberto Alcántara (@alcantara_alb) October 25, 2024

A la tarda, la pluja s'estén

Serà al final de la tarda i sobretot durant el vespre quan arribi la primera tongada de pluja que esperem aquest cap de setmana. Les precipitacions s'estendran, i afectaran primer les comarques de Ponent, l'Ebre, el Camp de Tarragona i avançaran cap a les de Barcelona i Catalunya Central i fins a arribar a les de Girona, tot i que a l'extrem nord-est pensem que arribaran amb molta dificultat.

Localment, la pluja podrà ser intensa i anar acompanyada de llamps i trons. Hi han avisos del Servei Meteorològic de Catalunya per intensitat i acumulació de precipitació. Els registres més importants es poden concentrar al vessant sud del Pirineu, al Camp de Tarragona i al prelitoral central.

Temperatura amb pocs canvis

La temperatura nocturna i matinal, amb més núvols, ha pujat lleugerament en general. En canvi, la màxima recularà d'un a tres graus en conjunt. Només pujarà a l'Alt Empordà, on el vent de sud deixarà algun cop fort. Durant el cap de setmana es mantindrà una tendència a la baixa de la temperatura.

I el cap de setmana...

El pronòstic dependrà de la posició final de l'embossament d'aire fred o DANA que ens arriba. En principi, tot indica que seran dos dies de precipitacions generalitzades amb estones de pausa, sobretot dissabte. Com més endavant més obert està el pronòstic. La temperatura quedarà més baixa.

 
