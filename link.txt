Durant els pròxims dies, un centre d'altes pressions s'anirà situant a l'entorn del canal de la Mànega. Això afavorirà l'entrada de vents de nord reforçats a Catalunya. El Servei Meteorològic de Catalunya (SMC) ha activat l'avís per vent. En el cas de dissabte, vindran acompanyats d'una bona nevada al Pirineu.

Dissabte ventós i amb nevada

Com diem, el vent serà un factor determinant del temps del cap de setmana. Dissabte, tindrem cerç o mestral a les Terres de l'Ebre i el Camp de Tarragona, tramuntana a l'Empordà i vent de nord als cims del Pirineu, en tots els casos amb possibilitat de cops molt forts. També es notarà el vent en altres indrets, com ara el sud de Ponent o el sector del litoral i prelitoral central.

Cops de vent previstos per a dissabte a les 15 UTC(WRF / 3Cat)

 

De la mà del vent de nord, arribarà una massa d'aire fred i nuvolositat. Previsiblement, la precipitació començarà ben entrada la matinada al Pirineu occidental, amb una cota de neu que encara voltarà els 2.400 metres. La nuvolositat augmentarà arreu. 

Durant el matí, la precipitació s'estendrà per tot el Pirineu, i també arribarà al nord de l'Empordà. La cota de neu anirà baixant cap als 1.700 metres. No descartem algun xàfec minso i dispers en altres punts del quadrant nord-est. Al llarg del matí, s'obriran clarianes per l'oest, mentre que els núvols alts i mitjans es desplaçaran cap a la costa.

A la tarda, veurem més clarianes que no pas núvols en general, però al Pirineu quedaran els núvols retinguts i continuarà la precipitació, sobretot cap a l'oest, amb una cota de neu que continuarà baixant, fins als 1.100 metres. També s'acumularà la cella als Ports i es formaran núvols de vent a sotavent del Pirineu. Cap al vespre, la nevada es farà més intermitent.

A banda, al final del dia és possible algun ruixat local en punts del litoral i prelitoral central i la cota de neu anirà baixant fins als 1.700 metres al migdia, i els 1.200 metres al final del jorn.

Temperatura a la baixa al Pirineu

La temperatura començarà a davallar al Pirineu, on les mínimes es donaran al final de la jornada. A la resta, serà diferent. Les temperatures de primera hora seran més altes que les de divendres arreu, mentre que les màximes no canviaran gaire: pujaran lleugerament en punts del centre de Catalunya, i baixaran en alguns puns d'interior de les Terres de l'Ebre, però la davallada important arribarà diumenge. És a dir, encara esperem màximes de 19 o 20 ºC en punts de Ponent, la Catalunya Central, el litoral i prelitoral central i la Costa Daurada. 

Diumenge més fred

Acabarem la setmana amb una situació de nord i, per tant, amb vent important als dos extrems del país. Per contra, la precipitació anirà minvant fins a aturar-se del tot al Pirineu. 

Vent i cel assolellat

Les ventades del nord i nord-oest continuaran als dos extrems del país, tant al Pirineu com a la Costa Brava, el Camp de Tarragona i les Terres de l'Ebre. Fora d'aquests sectors, el vent no serà tan destacat com dissabte.

Pel que fa a l'estat del cel, esperem un diumenge assolellat en general. La nuvolositat de retenció del Pirineu es trencarà i la nevada s'aturarà, tot i que no descartem alguns flocs de matinada. Potser veurem alguns núvols baixos matinals cap a la Costa Central, i tambe la típica cella als ports i alguns núvols retinguts al prelitoral sud.

Temperatura cap avall

Diumenge serà el dia que notarem de nou el retorn del fred. Les temperatures mínimes baixaran de manera clara arreu, en molts casos amb davallades de més de 5 o 6 ºC. Al migdia, deixarem enrere els valors de 20 ºC, i la temperatura diürna baixarà 3 o 4 ºC en molts casos. Una gran part de Catalunya quedara amb màximes d'entre 11 i 13 ºC. Els valors més alts s'enfilaran cap als 16 ºC per Ponent o a la Costa Daurada.

Evolució de la temperatura prevista per a diumenge a les 8 del matí (WRF / 3Cat)
