Entre el vespre de dilluns i la passada matinada, la pluja ha escombrat catalunya d'oest a est. Tot i que els registres han estat poc abundants, entre 2 i 10 mm en general, a punts del Pirineu i Prepirineu s'han superat els 30 mm. Al voltant de les 5 de la matinada, la pluja ha anat marxant per les comarques de Girona.

Més clarianes, però alguns ruixats residuals

El dia vindrà marcat per moltes estones de sol i l'obertura de clarianes ja al matí, tot i alguns bancs de boira o de núvols baixos que es puguin formar després de la pluja a punts de la Catalunya Central, del pla de Lleida o en altres valls i fondalades interiors. A punts del Pirineu Oriental i sobretot de l'Empordà les nuvolades podran créixer amb més entitat i descarregar alguns xàfecs, en especial a la tarda. Així doncs, els pluviòmetres de la serra de l'Albera, del Ripollès o de l'Alta Garrotxa encara podrien recollir alguns litres més de pluja. A la resta, es mantindrà un bon sol, tan sols acompanyat d'algunes nuvolades inofensives a punts de la meitat nord i d'alguns núvols prims a les comarques de Ponent.

Núvols baixos des de Collserola (Josep Manel Sans)

Ambient més fresc

Després de l'ambient en alguns casos càlid, sobretot del passat diumenge, amb temperatures per damunt dels 30 graus, la temperatura mínima ha baixat clarament. Les mínimes per damunt dels 15 graus només s'han registrat a la façana costanera. Les màximes més altes quedaran al voltant dels 25 graus. Tot i això, al litoral aquest descens de la temperatura diürna no es notarà, o fins i tot el termòmetre podrà pujar al migdia amb l'arribada del vent de mestral a estones més aponentat i reescalfat. En aquest sector s'esperen alguns valors propers als 27 graus. 
El vent també serà un dels ingredients del menú meteorològic d'aquest dimarts. Es deixarà notar de component oest a les comarques de l'Ebre, del Camp de Tarragona, del pla de Lleida o del sud de la Catalunya Central, amb ratxes que superaran els 50 km/h en aquestes zones.

El temps no farà net

De cara a dimecres un nou canvi de temps portaria més pluja a l'Alt Pirineu i a les comarques de Ponent, amb la reactivació del vent de sud a la tarda. La resta de la setmana els ruixats seran més locals i es concentraran al nord i nord-est del país. La temperatura es recuperarà dimecres per tornar a davallar de cara a la segona meitat de la setmana.

 

 
 

 

 
 

 
