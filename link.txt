Les altes pressions garantiran un temps estable encara un parell o tres de jornades més, però ja tenim els ulls posats més enllà, ja que els mapes del temps comencen a intuir canvis importants que arribarien coincidint amb la nova setmana. Un embossament d'aire fred ens podria portar un episodi de pluges i una baixada de la temperatura, però encara és un pronòstic obert i prematur i s'haurà d'anar confirmant. Un dia de sol De moment, de canvis ben pocs aquest dijous, en una jornada que es preveu assolellada al conjunt del país. Sí que apareixeran algunes boires matinals i núvols baixos en punts de les Terres de l'Ebre, que tant al matí com al vespre poden deixar un cel mig ennuvolat, també durant la tarda de manera puntual en zones del Pirineu. Tot plegat, amb un vent feble en general de component sud, que pot incrementar la xafogor arran de mar, però que garantirà una mar força tranquil·la per gaudir encara del temps estiuenc.
La temperatura es manté a la banda alta Aquests dies tenim el que podríem considerar com l'última fuetada de l'estiu, amb temperatures més aviat poc pròpies de setembre avançat. Ara bé, preveiem una refrescada clara coincidint amb l'equinocci de tardor que pot portar els termòmetres a valors per sota de la mitjana climàtica. Abans, però, tocarà suar una mica. Al matí, la temperatura ha repuntat un parell de graus en general, sobretot a l'interior. Moltes mínimes han quedat al voltant dels 16 o 17 graus a l'interior i clarament per damunt dels 20 a la costa, amb xafogor. A la tarda, pocs canvis, tot i que la temperatura pot baixar molt lleugerament en alguns casos. Esperem màximes ubicades entre els 28 i els 34 graus en general. Les més altes, novament a la zona de Ponent, podran fregar els 35. #mapa_refixed {height:800px}@media (max-width: 767px){#mapa_refixed {height:550px;}} I divendres... Es mantindrà el temps estable i assolellat, amb el permís de núvols baixos que apareixeran al llarg de la costa, sobretot a primera hora i de nou a partir de mitja tarda. La temperatura baixarà un o dos graus, tant la matinal com la diürna, però encara es mantindrà l'ambient força càlid.
