La setmana comença amb un dilluns de transició, molt variable, abans de l'arribada d'una nova pertorbació i pluges a casa nostra. Però també cal destacar la temperatura, que continuarà entre 8 i 9 ºC per sobre de la mitjana climàtica per a aquestes dates. El vent de l'est i sud-est pot deixar algun cop moderat al litoral central i a l'interior de les Terres de l'Ebre.

Cel mig ennuvolat

Esperem un dia força variable, amb diferents tipus de núvols. A primera hora veurem alguns bancs de boira en zones fondes del prelitoral, per la Catalunya Central, Osona o la vall de l'Ebre, però es trencaran ràpidament.

També veurem núvols baixos costaners. Fins a primera hora del matí seran més probables als dos extrems del litoral. Durant les hores centrals del dia es veuran trencats en general, però a partir de la tarda tornaran a augmentar per l'extrem nord-est, i s'acabaran de repartir de manera més extensa per tot el litoral i la vall de l'Ebre cap al vespre.

Per últim, tindrem bandes de núvols alts i mitjans, més o menys gruixuts a estones, en moviment de sud-oest a nord-est. Seran més freqüents i abundants durant la primera part del dia, i més residuals a la tarda.

De tots aquests núvols, no n'esperem precipitacions significatives. Malgrat tot, alguns mapes indiquen la possibilitat d'algun plugim que es pot deixar escapar de manera irregular i molt feble.
 

Temperatura cap als 30 ºC

Com que durant la matinada ha estat una mica més ennuvolada, la temperatura de primera hora ha pujat respecte a la de diumenge. Per tant, esperem un ambient poc fred. Al migdia, la màxima també pot pujar lleugerament en general, però anirà a la baixa a l'extrem nord-est, si es confirma l'entrada dels núvols baixos. Esperem valors de fins a 28 o 29 ºC per Ponent, i 27-28 ºC per la Catalunya Central i la vall de l'Ebre. No es descarta alguna zona on arribin a uns 30 graus de temperatura màxima. Molts punts de Catalunya estaran entre 23 i 26 ºC.

 

I dimarts...

Arribarà una pertorbació. Pot ploure ja durant el matí al terç sud, però serà sobretot a la tarda quan la pluja es pot estendre a bona part de Catalunya. La temperatura començarà a baixar.

Pluja prevista en 24 hores per a dimarts (WRF / 3Cat)
