La borrasca Garoe molt lentament es va desplaçant cap a la costa de Portugal i amb ella tota una línia de fronts associats a núvols i pluja que a Catalunya arriben ben descafeïnats. Serà el cas del d'aquest dimarts, que ens deixarà núvols i algunes precipitacions de poca importància, però que faran obrir el paraigua en algunes poblacions.

Molts núvols i poca pluja

Des de bon matí el cel estarà força tapat. Es poden entreveure puntualment algunes ullades de sol, però els núvols s'apoderaran del cel d'aquest dimarts. Seran uns núvols poc efectius pel que fa a la pluja, però sí que poden repartir gotellades i plugims que remullaran el terra a la meitat oest del país: Ponent, Alt Pirineu i Terres de l'Ebre.

De manera encara més dispersa, aquesta precipitació pot arribar a altres indrets del país, però amb acumulacions poc importants. La cota de neu se situarà força amunt, al voltant dels 1.800 metres.

Cel ennuvolat a Albons (Marta Parés)

Ambient fresc

La temperatura es mantindrà amb pocs canvis o fins i tot amb una lleugera tendència a l'alça malgrat la presència de núvols, sobretot a la meitat oest i al Pirineu. Així doncs, la temperatura mínima es mourà en general entre els 2 i els 8 graus, amb glaçades al Pirineu, més intenses a l'alta muntanya, i també de manera més puntual en altres punts de l'interior. Pel que fa a les màximes, ens mourem entre els 10 i els 15 ºC en general.

I dimecres...

Es mantindrà el cel tapat, de nou amb precipitacions febles, més probables a la meitat oest del país i potser una mica més destacables al vessant sud del Pirineu occidental. Ara bé, la cota de neu també es mantindrà alta, al voltant dels 2.000 metres. Potser tindrem més clarianes a les comarques gironines, amb una temperatura que remuntarà clarament, amb vent de garbí reescalfat.
