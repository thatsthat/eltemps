Juny ha estat el mes més càlid a Catalunya des que hi ha registres i juliol ha començat amb molta intensitat. Afortunadament, ja es veu la llum al final del túnel. Sembla que la calor afluixarà els pròxims dies i la setmana que ve tindrem temperatures properes a les normals de principis de juliol.

Dies a platja al Masnou (Mariona Rifà)

Darrer dia de 40 ºC i penúltima de nit tòrrida

La matinada serà de mal empassar a la costa central. És molt probable que Barcelona visqui la 13a nit tòrrida i consecutiva de la temporada. Tret del Pirineu, la resta del país tindrà nit tropical, amb mínimes que no baixaran dels 20 ºC.

Tornarem a tenir un dia de molta calor arreu del país, però també començarà a baixar la temperatura al nord del país. L'aparició de núvols cap al migdia al Pirineu aturarà l'ascens de les temperatures, amb valors que no passaran dels 33 o 34 graus. A l'interior del país, les màximes es mouran entre els 34 i els 37 ºC. I només serà a Ponent i a les Terres de l'Ebre on la calor persistirà tan forta com els darrers dies, amb valors de 40 graus o més.

Del sol als ruixats

Si bé el matí serà assolellat amb alguns núvols prims a les comarques de Girona, serà a partir del migdia quan creixeran nuvolades el nord del país. El primers ruixats apareixeran al Pirineu i punts de muntanya del prelitoral. Ara bé, els més intensos s'esperen durant la tarda a la Catalunya Central i al Prepirineu. De cara al vespre es pot escapar algun ruixat a Ponent.

I dijous...

La calor de la matinada serà el punt final a l'onada de calor que va començar dissabte passat. Les màximes abandonaran la cota dels 40 ºC, però de calor en farà. Les temperatures més altes del dia rondaran els 38 o 39 graus a Ponent i a les Terres de l'Ebre. Un cop més, a partir del migdia cauran ruixats a la meitat nord del país.
