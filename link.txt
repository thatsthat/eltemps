El mes d'agost començarà amb un petit canvi de temps. El vent del sud es reforçarà i farà pujar la temperatura una mica més en general. Però, al mateix temps, entrarà un aire més fred per les capes altes atmosfèriques. Les tempestes tindran més energia.

Tempestes més fortes

Caldrà esperar unes hores per als ruixats. Abans, tindrem un matí variable, amb més sol cap a l'oest i a una gran part del Pirineu, i més presència de núvols baixos en punts de la meitat oriental de Catalunya, sobretot entre el nord del Camp de Tarragona i les comarques barcelonines. 

A partir del migdia, creixeran nuvolades pel prelitoral, el Pirineu, el Prepirineu i per l'interior del nord-est. En aquest cas, derivaran en tempestes localment fortes, acompanyades d'alguna pedregada. El Servei Meteorològic de Catalunya ha activat l'avís per intensitat de pluja, en un nivell de 3 sobre 6. Els xàfecs més importants afectaran el sector del Ripollès, la Garrotxa, Osona, el Gironès, el Pla de l'Estany, la Selva o el Lluçanès, tot i que també poden acabar arribant al Berguedà, al Solsonès o a l'interior del Baix Empordà. També pot arribar algun xàfec als Ports.

També al llarg de la tarda augmentaran els núvols alts, que arribaran des del sud. 

Vent del sud

Com dèiem abans, el vent del sud tindrà més presència, sobretot al litoral i prelitoral central i sud, on deixarà alguns cops forts a la tarda. Tot i això, a l'inici del dia encara tindrem una estona de cerç i tramuntana. 

Un punt més de calor

Esperem un nou ascens, tímid, de la temperatura, tant a primera hora com al migdia. L'excepció serà el quadrant nord-est, on les màximes baixaran per l'activitat dels xàfecs, i la costa i el prelitoral sud, on es mantindran. Així, podem arribar als 34 o 35 ºC per Ponent, les Terres de l'Ebre i punts del prelitoral i la Catalunya Central. 
 

 

I el cap de setmana...

Molt probablement, dissabte serà el dia més insegur del cap de setmana, amb xàfecs al nord-est, i també al litoral central. Diumenge, l'aire fred anirà en retirada i la possibilitat de tempestes minvarà al llarg del dia. 
