Després de tres dies més aviat rúfols, de núvols, pluja i fins i tot algunes nevades, aquest divendres arriben les altes pressions. Arriba una dorsal anticiclònica que sembla que ens voldrà acompanyar un grapat de dies i que ens portarà un temps més estable i on recuperarem el sol com a predominant. Ara bé, a la cara nord del Pirineu encara pot caure alguna nevada feble.

Restes d'inestabilitat, amb més sol a la tarda

De moment, aquest divendres al matí tindrem restes de núvols, i tot i que voldran començar a treure el nas algunes escletxes de sol pel sud, encara podran caure alguns ruixats. De matinada seran més extensos al litoral i prelitoral i durant el matí aniran quedant concentrats a les comarques de Girona, que és per on acabaran desapareixent, a tot estirar, a primeres hores de la tarda. La cota de neu estarà al voltant dels 1.200 metres.

El dia també començarà amb algunes boires, però la major part s'haurien d'anar desfent amb el pas de les hores. Per tant, a mesura que avanci el divendres, el cel s'anirà obrint cada vegada més i tindrem una tarda amb moltes més estones de sol amb algunes nuvolades inofensives.

Obertura de clarianes a San Quintí de Mediona (Xavi Navas)

Lleugera recuperació del termòmetre

La temperatura es mantindrà sense canvis importants, tot i que amb una molt lleugera tendència a l'alça. Per tant, no hi haurà glaçades fora de l'àrea pirinenca, ja que el cel es mantindrà ennuvolat en bona part del país durant les hores nocturnes. De dia, les màximes es mouran entre els 9 i els 15 graus, les més altes a la façana litoral.

Cal remarcar que aquest divendres serà el setè dia que a l'alta muntanya la temperatura es manté negativa, per sota dels zero graus, de manera ininterrompuda. Un ambient fred que, amb menys intensitat, s'anirà traslladant a valls i fondalades a partir del cap de setmana, amb l'aparició de la inversió tèrmica.

I el cap de setmana...

Hem d'esperar alguna nevada feble a la cara nord, però en conjunt el que predominarà serà el sol, amb unes temperatures que baixaran dissabte i es mantindran sense canvis diumenge, però que en tot cas seran fresques. De fet, de nit seran gèlides en punts de l'interior, amb l'encalmament de la situació meteorològica. Això sí, tindrem el matís de la boira, sobretot a Ponent, que amb unes temperatures negatives podrà acabar sent gebradora, a més de persistent.
