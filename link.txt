El cap de setmana estarà marcat per una bossa d'aire fred que es despenjarà des de França i avançarà cap al nord de Portugal. La influència de l'aire fred, en combinació amb els vents en superfície, anirà fent créixer nuvolades importants, pluges i algunes nevades.

La nit de dissabte o la matinada de diumenge la pluja s'animarà a la Costa Brava i avançarà al sud i oest de les comarques de Girona.
 

Temperatura baixa al Pirineu, fresca a la costa

Pel que fa a la temperatura, tindrem un comportament antagònic entre les mínimes, que tendiran a pujar una mica en general, i les màximes, que seran entre 2 i 4 ºC més altes de dia que les de dissabte al Pirineu, amb algunes clarianes a la Vall d'Aran i nord del Pallars. Les màximes quedaran una mica més curtes a les comarques gironines, el Maresme i al voltant del Montseny.  Amb el cel tan ennuvolat, no passarem dels 16 ºC en punts de Ponent o les Terres de l'Ebre. En general, estarem entre 10 i 15 ºC.

 

Diumenge amb pluges matineres a Girona i, al vespre, al sud de l'Ebre

Diumenge, la bossa d'aire fred estarà una mica més lluny de Catalunya, però continuarem sota l'influx dels vents humits. El cel continuarà marcat per la nuvolositat abundant i la possibilitat d'algunes precipitacions. El vent, de component marítim, deixarà cops moderats o puntualment forts al litoral. El Servei Meteorològic de Catalunya ha activat un avís per onatge a una bona part de la costa catalana.

Cel ennuvolat a Girona (Eva Solanes)

Núvols abundants

Mantindrem la dinàmica de cel força ennuvolat, potser amb algunes clarianes transitòries pel nord-oest, per la retirada de l'aire fred. En canvi, la nuvolositat serà més compacta a la façana litoral. D'entrada, durant la matinada i el matí, esperem algunes precipitacions poc abundants a la meitat est, més extenses per les comarques de Girona i per les Terres de l'Ebre. La cota de neu se situarà al voltant dels 1.000 metres, i pujarà als 1.200 metres durant el matí.

Durant la tarda i el vespre, la pluja caurà de forma molt dispersa en general, però pot arribar a altres punts de Catalunya, amb quantitats minses. Potser cap al massís del Port es registraran quantitats més abundants. Podria nevar o fer aiguaneu a la zona elevada del Caro. La cota de neu anirà pujant cap als 1.400 o 1.500  metres.
 

I més endavant... pluges abundants al sud de l'Ebre i al País Valencià

Dilluns la pluja desapareixerà del centre i nord del país, però a l'extrem sud seran més abundants i localment intenses. La llevantada es reforçarà a les comarques de València, nord d'Alacant i a l'interior de Castelló. Aquesta situació es pot allargar fins dijous ben bé. A les comarques centrals de València en quatre dies es poden acumular de 100 a 200 litres per metre quadrat, amb crescuda de rambles i torrents, si bé no sembla que la pluja sigui torrencial, però sí intensa i continuada durant moltes hores. Precaució a les zones inundables.
