Continuem immersos en una setmana inestable amb ruixats que de manera irregular han anat afectant diversos punts del país i que avui podran guanyar extensió a més comarques. Ara bé, la temperatura s'ha mantingut elevada per l'època de l'any, amb nits tropicals que aquest dijous s'han tornat a repetir a la façana litoral.

La pluja torna a guanyar extensió

Serà un dia en conjunt força tapat. Poques ullades de sol hem d'esperar. A primeres hores del matí ja podrà ploure a punts del Pirineu i abans del migdia la pluja començarà a estendre's des de les comarques del Camp de Tarragona i altres punts de la costa i prelitoral sud cap a la resta, avançant direcció nord cap a la Catalunya Central i fins al Pirineu. Per tant, entre mig matí i fins al vespre pot ploure a qualsevol punt del país, localment amb intensitat i algunes tronades. Ho adverteix amb un avís el Servei Meteorològic de Catalunya.

A mesura que vagi plovent, anirà baixant la temperatura, i de cara a la tarda i el vespre la cota de neu també ho farà. Per tant, a punts del Pirineu podria nevar de manera anecdòtica o fer alguna emblanquinada per damunt dels 2.000 metres, sobretot al sector occidental.

Tempesta arribant a Albesa (Miquel Térmens)

Comença a baixar la temperatura i entra el vent del nord

Començarà a baixar la temperatura, encara no a primera hora. Així doncs, la nit i matinada han estat de nou càlides, amb valors que han tornat a quedar al voltant dels 20 graus a la costa. De dia baixaran a bona part de l'interior, però la refrescada més contundent la notarem de cara a demà, un cop hagi entrat el vent de nord. De fet, ja a partir de la mitja tarda d'aquest dijous s'anirà reforçant el vent de mestral a les Terres de l'Ebre, i el de tramuntana al nord de la Costa Brava no ho farà fins a la matinada de divendres.

I divendres...

Continuarà el temps inestable, amb ruixats entre les comarques de Barcelona i Girona i a punts al Pirineu, amb una cota de neu que es mantidrà al voltant dels 2.000 metres. En canvi, més sol a Ponent a l'Ebre o al Camp de Tarragona. Es mantindran el vent de tramuntana i de mestral. Amb prou feines arribarem als 22 graus de màxima allà on més s'enfilin els termòmetres.
