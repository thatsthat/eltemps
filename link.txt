Els ruixats i les tronades que fa a les tardes fan que el terreny estigui més humit i afavoreixen l'aparició de bancs de boira, boirines o núvols baixos a primeres hores del dia. Aquests núvols baixos ajuden també a mantenir les temperatures una mica a ratlla.

Paco Cabanes, la Ràpita

Dimecres divers

Aquest dimecres tornarà a ser majoritàriament assolellat, tot i que al litoral i al nord del país hi haurà aquests núvols baixos o boirines durant la primera part del dia. Ja farà més sol des de primeres hores del matí a Ponent i al Pirineu, on la temperatura farà un salt després d'una matinada relativament fresca.

A la tarda tornem a esperar que creixin nuvolades al Pirineu, amb alguns ruixats que seran més freqüents a l'Alt Pirineu i a l'interior de les comarques gironines. L'ambient serà calorós allà on es mantingui el sol, i refrescarà una mica allà on hi hagi ruixats.

El vent serà feble i la mar molt tranquil·la.

Montse Mora, Arenys de Munt

Dijous, més núvols baixos

Dijous els núvols baixos guanyaran terreny a tota la façana litoral, i els costarà una mica de trencar-se. Farà més sol a l'interior, amb algunes boirines al matí, i la tarda seguirà força assolellada.

Els ruixats quedaran circumscrits a l'àrea de l'Aran i als punts més alts del Pallars i l'Alta Ribagorça.

La temperatura es mantindrà alta a migdia, però relativament ja més fresca de matinada.

Margarida Bonet, Palamós

Possible front de cap de setmana

Sembla que el cap de setmana podria passar la cua d'un front fregant el Pirineu, de manera que la possibilitat de ruixats augmentarà i les temperatures podrien anar a la baixa.
