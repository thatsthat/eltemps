De tot el ventall d'avisos meteorològics activats el diumenge, per calor, per pluja, per vent i per onatge, gairebé no en quedarà res, aquest dilluns. Només l'avís per onatge es mantindrà durant unes poques hores a la Costa Brava. Marxa l'aire fred en altura i entra la dorsal anticiclònica. La calma meteorològica torna a Catalunya

S'imposa el sol

Tindrem un inici de setmana molt assolellat. De matinada quedaran restes de núvols baixos pel litoral i prelitoral central, i alguns també cap al nord-est, però al llarg del matí es desfaran i deixaran pas al sol.

A la tarda creixeran algunes nuvolades d'evolució pel prelitoral, l'interior del nord-est i el Pirineu, però no derivaran en xàfecs. Es mantindrà un cel assolellat en general.

El vent afluixa

El cerç tindrà presència de matinada, amb alguns cops moderats o forts, però anirà de baixa al llarg del matí. La tramuntana s'anirà localitzant a la zona del cap de Creus i no desapareixerà del tot.

La temperatura diürna puja

Pel que fa a l'evolució de la temperatura, serà diferent per a les màximes i les mínimes. A primera hora tindrem valors més baixos, en general, sobretot per l'oest, amb l'excepció del Pirineu. En canvi, durant les hores centrals del dia la temperatura es recuperarà de manera molt clara al terç nord, i de manera més tímida a altres indrets. Localment, baixaran a la Costa Daurada amb la desaparició del mestral reescalfat.

I dimarts...

Continuarà el temps força estable, amb una temperatura que escalarà 3 o 4 ºC més en molts casos. De manera progressiva, passarem de valors inferiors a la mitjana climàtica a valors superiors, potser amb un nou pic de calor a finals de mes. Així ho dibuixa el meteograma de la ciutat de Barcelona.  

Meteograma de la ciutat de Barcelona(GEFS / 3Cat)
