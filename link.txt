Continuem immersos en una situació meteorològica atlàntica, amb fronts que es van apropant des de l'oest, però que es van desgastant al mateix temps, de manera que quan arriben a Catalunya s'acaben convertint en un batibull de núvols, algunes ventades i algunes precipitacions ben febles. Sembla que continuarem així el que queda de setmana, potser amb un front una mica més actiu de cara a dissabte.
 

Cel mig enteranyinat

Aquest dimecres començarà amb poques boires i amb el domini dels núvols prims, que a estones podran deixar el cel una mica més enterbolit. Serà durant la tarda, sobretot durant la segona meitat, quan la nuvolositat es farà més compacta des de les comarques de Ponent i avançant cap a l'est.

Al vespre, arribaran algunes precipitacions febles, o a tot estirar moderades, entre l'Aran, l'Alta Ribagorça i els Pallars, amb una cota de neu que se situaria entorn dels 1.800 metres, baixant cap als 1.600 metres al final del dia. No es descarta que també acabi arribant algun plugim o quatre gotes mal comptades a la resta de les comarques de Ponent.

Cel mig ennuvolat a Llívia (David Tuset)

La temperatura es recupera, amb vent reescalfat

A primera hora, els valors de temperatura pujaran entre 2 i 4 graus respecte a aquest dimarts, una pujada que serà més acusada al Pirineu, sobretot a l'alta muntanya. Així doncs, les glaçades tornaran a quedar retallades d'extensió.  

Durant el dia, es reforçarà el vent de ponent al centre i el sud de Catalunya i també el de garbí a la meitat nord del litoral, que arribarà reescalfat a les comarques de Girona. Això farà que en alguns casos es dispari el termòmetre i que l'ambient sigui molt agradable al migdia, amb màximes que podran arribar fins als 20 graus. A la resta, les temperatures també pujaran entre 3 i 4 graus i arribarem fins als 18 o 19 ºC en molts punts de la costa i el prelitoral. Els valors també podran passar dels 15 graus en comarques interiors.

Temperatura prevista dimecres a les 15 UTC (Model WRF / TVC)

I dijous...

El sol serà el predominant, amb el permís d'algunes boires al matí a la Depressió Central que no sembla que hagin de ser persistents i també núvols que arribaran durant la tarda al nord-oest, on deixaran un cel una mica més ennuvolat, en especial a l'Alt Pirineu. No serien impossibles de cara al vespre, però sí poc probables, quatre gotes o flocs de neu per damunt dels 1.800 metres en aquest sector.
