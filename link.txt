La part més activa va descarregar dimecres, però encara hi ha prou aire fred a 5.500 metres que desenvoluparà grans nuvolades que descarregaran ruixats i tempestes. El temps començarà a millorar divendres i, sobretot, durant el cap de setmana.

Cel cobert a la Garriga (Marc Solé)

Sol a ponent, ruixats a llevant

La matinada serà moguda amb ruixats i tempestes localment intenses al litoral, entre la Selva i el Tarragonès. També hi haurà ruixats a la Catalunya Central i a les comarques de Girona. Per contra, el temps més tranquil es localitzarà a Ponent i al Pirineu occidental. De cara a la tarda, els núvols creixeran a les zones de muntanya i s'esperen ruixats a qualsevol punt del Pirineu i de la Catalunya Central, localment intensos. A darrera hora del dia, les precipitacions només es localitzaran a les Terres de l'Ebre, també intenses.

Les temperatures toquen fons

Serà el dia més fresc de la setmana i de les darreres setmanes. Les màximes més altes no passaran dels 32 ºC a les Terres de l'Ebre, i a la meitat nord del país enlloc arribaran als 28 ºC.

 

I divendres...

Encara hi haurà alguns ruixats de matinada al litoral, però serà a la tarda quan agafaran més embranzida i descarregaran al Pirineu oriental, a l'interior de les comarques de Girona i a la Catalunya Central. A la resta del país lluirà el sol. Les temperatures començaran a remuntar.

 
