Hem de continuar parlant d'estabilitat, de calor i en definitiva d'un temps anticiclònic, que el que ens porta és molta tranquil·litat. Potser de cara a finals de setmana els ruixats de tarda aniran a més, com també ho farà la calor. Fins aleshores ens tocarà parlar d'unes jornades assolellades i sense gaire moviment pel que fa a la meteorologia.

Sol radiant

El matí de dimecres serà de sol. Un sol de justícia que farà que la temperatura es vagi enfilant amb ganes. Només pot aparèixer algun núvol baix entorn del delta d'Ebre i alguna pinzellada de núvol prim, també en aquest sector de l'extrem sud de Catalunya. A primera hora han aparegut alguns núvols també cap a l'àrea del Prepirineu, on ahir hi va acabar descarregant algun ruixat. A la tarda creixeran nuvolades a punts del Pirineu però sense empenta, per la qual cosa no esperem que arribin a deixar precipitació.

Sant Sadurní de l'Heura (Anna M. Sayols)

Es manté la calor, tot i que passem de 39 a 37 ºC

La temperatura es mantindrà sense grans canvis tot i que pot recular algunes dècimes a punts de Ponent o del Pirineu. Els termòmetres d'aqust matí han marcat valors d'entre 17 i 22 graus i altre cop amb xifres que no han baixat dels 23 o 24 al cor de la ciutat de Barcelona.

Al migdia perdrem un parell de graus cap a les comarques de Lleida i de les Terres de l'Ebre, però, en canvi, els termòmetres seran lleugerament més alts a punts de la costa i prelitoral centrals. En general, les màximes oscil·laran entre els 30 i 35 ºC, però poden superar els 36 a Ponent, sobretot entorn el pla de Lleida. A primera línia de mar quedaran per sota d'aquests valors, amb més xafogor.

I dijous...

Repetirem el sol com a ingredient principal del dia, amb alguna nuvolada esquifida de tarda al Pirineu. La temperatura es recuperarà allà on hagi baixat dimecres i es mantindrà a la resta. Les màximes més altes passaran altre cop dels 38ºC a les comarques de Ponent, amb un avís per calor activat del Servei Meteorològic de Catalunya.
