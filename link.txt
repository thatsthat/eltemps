Vigília de Sant Joan amb calor sufocant

La calor intensa que ens acompanya durant les últimes setmanes es manté i no afluixa. La temperatura mínima ha estat semblant, tot i que ha reculat lleugerament a punts de l'interior i s'ha mantingut o ha pujat un pèl a la costa. Molts valors a l'interior de 16 a 21 graus i a la costa entre els 22 i 25 graus.

De dia la temperatura serà de canícula. Tornarà a haver-hi valors entre 33 i 39 graus a l'interior, algun valor de 40 graus al Pla de Lleida i al voltant dels 28 a 32 a la costa, amb un ambient humit, xafogós. Durant la revetlla de Sant Joan, la temperatura serà clarament superior a la mitjana climàtica. Cap a les 22.00, al Pirineu estaran entre els 17 i 20 graus, a l'interior entre 25 i 30 i, a la costa, entre 25 i 28 graus.

Temps assolellat i amb algun ruixat de tarda al terç nord

El matí serà assolellat amb algunes boirines als dos extrems de la costa i calitja per la pols sahariana. A la tarda creixeran algunes nuvolades al Pirineu, Prepirineu i al nord de la Depressió Central. En aquests indrets hi poden caure alguns ruixats, localment en forma de tempesta i podrien anar acompanyades de calamarsa. Quan caigui la nit, la tendència aquestes precipitacions s'aniran apagant. A la resta del país, farà sol amb núvols alts i mitjans, prims.

Mar tranquil a Roses (Mercedes Creus)

Bona mar i marinades

Calmes o terral molt fluix a primera hora al litoral, amb mar plana o arrissada. Al centre del dia i durant la tarda bufarà la marinada, vents del sud fluixos, moderats amb marejol. 
 

Per Sant Joan, calor molt intensa

Les màximes pujaran algun grau. Dia de calor molt intensa, fins i tot extrema al Pla de Lleida, Noguera, Pallars Jussà amb valors de 38 a 40 graus. En aquestes zones tindrem avisos activats per calor del Servei Meteorològic de Catalunya. El dia serà assolellat i durant la tarda de Sant Joan hi haurà alguna tamborinada, tempesta al Pirineu i al Prepirineu, de curta durada.
