Diumenge, l'aire fred en alçada s'allunyarà i entraran vents de nord i nord-oest, que deixaran alguns cops forts als dos extrems del litoral durant el matí, sobretot a la Costa Brava. De mica en mica, tendirem a l'estabilitat, però no tots els models meteorològics indiquen el mateix ritme. Tot ens fa pensar que encara tindrem núvols, amb precipitacions residuals.

Més núvols cap a l'est

Com diem, la tendència serà que s'obrin clarianes de manera progressiva, començant per la meitat oest del país. Durant la matinada es registraran els últims xàfecs pel litoral central. Ara bé, la pertorbació es recargola al Mediterrani i això pot portar encara algunes hores més de núvols a la façana litoral i al prelitoral. Alguns mapes indiquen la possibilitat de plugims durant el matí, sobretot a la meitat nord de la costa. També veurem molts bancs de boira en fondalades d'interior, alimentats per la humitat acumulada durant les últimes hores.

La pluja hauria de marxar de mica en mica, tot i que alguns mapes allarguen els plugims fins a primera hora de la tarda al litoral nord-est. En canvi, el sol dominarà a gran part de Catalunya i creixeran nuvolades d'evolució per l'interior del nord-est. Veurem com evoluciona tot plegat.

Més contrast entre el dia i la nit

L'obertura de clarianes farà baixar la temperatura nocturna a la meitat oest de Catalunya. En canvi, per la façana litoral i el prelitoral es mantindrà. Al migdia, la temperatura pujarà en general, sobretot al centre i l'oest de Catalunya. Tornaran els valors d'uns 17 a 19 ºC per Ponent, les Terres de l'Ebre, la Catalunya Central i el prelitoral central. En general, estarem entre els 12 i els 16 ºC.

I dilluns...

Serà un dia de transició, a l'espera d'una nova pertorbació que arribarà dimarts. Veurem circular núvols, però no plourà. La temperatura pujarà per la façana litoral pel domini de vents de ponent i sud-oest.
