Comencem l'anomenada setmana dels barbuts amb una situació que ni pintada: un gran anticicló se situarà al centre d'Europa i mantindrà un ambient fred. De fet, dilluns registrarem una nova davallada de la temperatura i el Servei Meteorològic de Catalunya ha activat l'avís per fred. Durant unes hores també estarà actiu l'avís per vent i onatge.

Vent de baixa i cel assolellat

Un dels factors que afavorirà el descens de la temperatura és que el vent anirà de baixa. Malgrat tot, encara tindrem tramuntana amb cops forts a l'Empordà, vent de nord als cims del Pirineu i alguns cops també de cerç o mestral al terç sud, sobretot durant la primera part del dia.

Pel que fa al cel, esperem un dia totalment assolellat a arreu. A tot estirar, es podrien acumular alguns bancs de núvols baixos locals a la Costa Central o al prelitoral central durant les hores centrals del dia.

Avís per fred

Com hem dit, la temperatura davallarà aquest dilluns a la major part de Catalunya, sobretot a les fondalades, i farà que comencem la setmana dels barbuts, la típicament més freda de l'any, amb un ambient d'hivern rigorós.
 

La baixada de les mínimes intensificarà les glaçades a la meitat nord, i les estendrà a més punts del terç sud. D'altra banda, les màximes també baixaran arreu, menys a alta muntanya. La clatellada als termòmetres serà forta per Ponent. Tindrem alguns valors de 12 o 13 ºC pel litoral central i la Costa Daurada, però molts punts del país quedaran per sota dels 10 ºC.

 

I dimarts...

Temps amb pocs canvis, amb predomini del sol i l'ambient fred, tot i que les màximes pujaran. Està activat l'avís per fred. Quedarà una mica de mestral o tramuntana.
