La dorsal anticiclònica s'imposarà a Catalunya aquest dilluns. Això farà entrar vent de nord i nord-oest, i afavorirà un ambient més assolellat en general.

Entra el vent

Bufaran la tramuntana a l'Empordà i el cerç o mestral a les Terres de l'Ebre i el Camp de Tarragona, amb cops més forts fins a primera hora del matí i a partir del vespre. També tindrem alguns cops moderats de vent de nord als cims del Pirineu.

Vent previst per a dilluns a les 11 hores(Vent previst per a dilluns a les 11 hores)

Més sol

Serà un dia amb més sol que no pas núvols. Tot i això, la jornada començarà amb núvols residuals pel quadrant nord-est, fins i tot amb possibilitat d'alguns xàfecs dispersos de matinada entre el litoral i prelitoral central i nord. El Servei Meteorològic de Catalunya manté un avís per intensitat de pluja.

El matí serà d'alguns núvols baixos residuals cap al nord-est. A partir de la tarda, creixeran nuvolades al Pirineu i en punts de muntanya del nord-est. No descartem alguns xàfecs puntuals. A la resta, farà sol, amb l'excepció del vessant nord del Pirineu, on s'acumularan alguns núvols baixos.

Temperatura

La temperatura de primera hora serà clarament més baixa en molts punts d'interior, mentre que la màxima pujarà una mica per la costa, al Pirineu i en punts del nord-est. Els valors més alts arribaran als 30-32ºC a la Costa Daurada, alguns punts de l'Ebre i de la Catalunya Central.

I dimarts...

Temps encara matisat per la presència d'una mica de mestral i tramuntana, amb rebuf a la Costa Central. El temps serà semblant al de dilluns, amb força sol i amb possibilitat d'algun xàfec matinal a la costa central, i de tarda al nord-est.
