Ja hem entrat a la primavera, un canvi d'estació que de moment no implica un canvi de dinàmica del temps, que continuarà mogut almenys uns quants dies més. Aquest divendres, un front associat a la borrasca Martinho implicarà un nou augment de la precipitació que pot afectar, en un grau o un altre, bona part de Catalunya.

Nova tongada de xàfecs

Des de bon matí parlarem d'un cel força ennuvolat i fins i tot d'algunes gotellades en zones de muntanya de la serralada litoral i prelitoral. Ara bé, la pluja més important arribarà en forma d'una banda de precipitació que s'aproximarà des de l'Aragó i que s'estendrà cap a la resta del país durant el migdia i primeres hores de la tarda.

Passarà ràpidament, però localment pot deixar alguns xàfecs més intensos, fins i tot amb alguna tempesta o calamarsada. És per això que tenim actiu un avís per intensitat de pluja. Després s'aniran obrint ràpidament clarianes i, de fet, la tarda serà de més estones de sol cap a les Terres de l'Ebre, Ponent o el Camp de Tarragona.

De cara al vespre, la precipitació anirà a la baixa. En general, parlarem d'acumulacions d'entre 5 i 15 mm, però que poden arribar fins als 30 mm en punts del Pirineu o Prepirineu i que seran inferiors cap a la façana costanera. La cota de neu es mantindrà alta al matí, al voltant dels 2.400 metres, però anirà davallant fins als 1.800. Cal dir que amb una situació més aviat de sud, la precipitació pot anar acompanyada de fang per la presència de pols en suspensió, sobretot al matí.

Dia plujós i emboirat a La Sénia (Paco Cabanes)

Es manté l'alteració marítima, amb temperatura sense canvis

El mar continuarà remenat, amb vent que a primera línia de la costa pot bufar amb una mica d'empenta d'entre migjorn i garbí (sud-sud-oest). Això farà que s'aixequin onades que poden superar els 2 metres i mig d'alçada a la meitat nord del litoral, en especial al sector de la Costa Brava. Aquest fet fa que el Servei Meteorològic de Catalunya tingui vigent un avís per onatge.

Pel que fa a la temperatura de primera hora, es mantindrà sense canvis destacables, amb valors suaus que quedaran ubicats entre els 8 i 14 ºC en molts casos. Al migdia tindrà tendència a recular a la meitat nord, però, en canvi, pujarà cap al sud, on a la tarda hi haurà més clarianes. En aquests sectors, la temperatura es voldrà enfilar fins als 22 ºC, però en general parlarem de xifres entre els 12 i 18ºC, més baixes al Pirineu.

I el cap de setmana...

El temps no fa net. Tot i que encara amb una mica d'incertesa, podem dir que dissabte serà un nou dia de molts núvols i amb algunes precipitacions febles, més probables al quadrant nord-oest del país. Diumenge parlaríem de nous ruixats, sobretot de cara la tarda després d'un matí variable. La temperatura tendirà a tornar a recular durant el cap de setmana, sobretot diumenge, quan la cota de neu davallaria fins al voltant dels 1.000 metres.
