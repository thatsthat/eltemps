Ens trobem davant el dia més inestable de la setmana i des de fa força temps. Després de més de 15 dies d'intensa calorada, ha arribat una llengua d'aire fred a 5.500 metres que alimentarà les nuvolades amb molta energia. Si a aquest factor hi afegim l'entrada de vent de mar cap a terra, que durà la humitat terra endins, el resultat és una inestabilitat molt marcada que pot desembocar en ruixats molt intensos al litoral, al prelitoral i a la Catalunya Central. La tramuntana bufarà durant tot el dia a la Costa Brava nord i el mestral, a les Terres de l'Ebre, amb intensitat moderada.

Dia inestable per pluges i ruixats (Ramon Calvet)

El Meteocat té activat l'avís per pluja molt intensa en 37 comarques. Aquestes precipitacions amb tempesta podran portar fenòmens violents com vents forts i pedra.

 

Ruixats intensos al matí i la tarda

Dia de pluges, localment intenses, al litoral, al prelitoral i a la Catalunya Central, tant al matí com a la tarda. En alguns d'aquests indrets s'esperen registres de pluja superior als 50 mm. També plourà durant gran part del dia al Pirineu, preferentment al vessant nord. Les zones on no plourà o plourà ben poc serà a l'interior de les Terres de l'Ebre, al sud del Segrià i en alguns punts de l'Empordà.

Descens marcat de les temperatures

La retirada de l'aire càlid i la presència dels núvols i de la pluja farà que les temperatures mínimes i màximes baixin arreu del país. Un descens molt marcat a l'interior i a les comarques de Girona i més tímid a la costa. Si fa dos dies les màximes a Catalunya tocaven els 40 ºC, en aquesta jornada les temperatures més altes del dia rondaran els 32 ºC.

I els pròxims dies...

A partir de dijous entrarem en una altra dinàmica del temps que es mourà entre el sol al matí i els ruixats a la tarda.
