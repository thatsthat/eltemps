L'estiu arriba sense que haguem tingut cap gran calorada durant la primavera. De fet, durant aquests mes de juny, només 4 dies hem tingut una màxima de 35 ºC o més, i, d'aquests dies, només un, el 6 de juny, la temperatura màxima va arribar als 37 ºC, concretament al Poal amb 37,1 ºC. Aquesta és fins ara la temperatura més alta registrada al país aquest 2024.

Temps assolellat amb núvols, Certascan (Xavier Silva)

Sol i ruixats de tarda

El dia es llevarà serè o amb alguns núvols baixos o boires a l'interior del país i en algunes valls del Pirineu. Durant el matí aquests núvols es dissiparan per donar pas a un matí assolellat arreu del país. Serà a partir del migdia quan sorgiran núvols sobre el Pirineu i creixeran amb més energia i empenta a les comarques de Girona. De fet, a partir del migdia els ruixats cauran a qualsevol punt del Pirineu i Prepirineu, i s'intensificaran a primera hora de la tarda a les comarques de Girona, on seran localment intensos. Amb l'arribada de la nit, els ruixats despareixeran.

Temperatures amunt, amb màximes de 30 ºC

Les grans calorades triguin a arribar, però, de ben segur, en tindrem durant l'estiu. La primera jornada de l'estiu astronòmic arrenca amb una calor molt continguda, amb màximes d'uns 30 ºC a la Catalunya Central, al Vallès, al Penedès, a Ponent i a les Terres de l'Ebre. Les màximes a les comarques de Girona i al Maresme es mantindran amb els valors de dijous.

I el cap de setmana...

Dissabte s'espera un dia de sol, amb alguna tronada al Pirineu, típica d'aquesta època de l'any. I diumenge, temps insegur amb alguna feble precipitació a les comarques de Girona i Barcelona fins a primera hora de la tarda. Sembla que el temps respectarà la revetlla tranquil·la. En tot cas, caldrà seguir l'evolució del temps durant els propers dies, per verificar el pronòstic de la revetlla.

 
