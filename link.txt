Comença a dibuixar-se una situació més clara de cara a les pròximes hores, amb un embossament d'aire fred en altura més ben definit sobre l'oest de França. Això fa preveure una nova tongada de precipitacions que afectarien moltes comarques, de manera desigual. El Servei Meteorològic de Catalunya ha activat avisos per intensitat i acumulació de pluja. El vent bufarà de component est, i amb cops forts al terç sud del país.

Pluja des de la matinada

La primera línia d'inestabilitat arribarà durant la matinada. Entrarà pel sud i l'oest i anirà avançant en direcció nord-est. Entre mitjanit i primera hora del matí, la pluja regarà les Terres de l'Ebre, el Camp de Tarragona, les Terres de Ponent, punts de la Catalunya Central, la costa i el prelitoral central. A la resta, el cel s'anirà tapant.

Durant el matí, la banda de precipitació es desplaçarà cap al Pirineu i el nord-est, on arribarà amb moltes dificultats, amb registres molt modestos, fora de la Catalunya Central i del vessant sud de l'Alt Pirineu, on la pluja anirà fent. Darrere del front, es reactivaran alguns ruixats a la façana litoral i el prelitoral central i sud.

Al llarg de la tarda, la precipitació es concentrarà a l'oest de Catalunya, i cap a l'extrem sud, entre les Terres de l'Ebre i el sud del Camp de Tarragona, on persistirà el risc de pluges més intenses i registres més abundants. A la resta, tot i que no plogui, s'espera un cel força ennuvolat.

Temperatura en descens

La temperatura de primera hora no canviarà gaire, potser pujarà una mica en alguns casos, però la màxima davallarà de manera clara amb la presència de núvols i precipitacions. La baixada es notarà més al cor de Catalunya, i no tant a la costa o al Pirineu. Esperem màximes d'uns 23 o 24 ºC a les Terres de l'Ebre, punts de Ponent o de l'Alt Empordà, però en general ens mourem en valors de 14 a 20 ºC.  

I el cap de setmana...

Pot continuar la tendència de línies d'inestabilitat, sobretot dissabte, que portarien nous xàfecs. Diumenge, els ruixats podrien quedar més limitats al Pirineu i al prelitoral. Les temperatures diürnes remuntaran clarament.

 
