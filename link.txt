L'anticicló es mantindrà tossut aquest dimarts, amb valors de pressió al voltant dels 1040 hPa. Això farà que es mantingui també l'estabilitat en el temps, amb poques novetats. La inversió tèrmica s'accentuarà amb valors positius a l'alta muntanya, que contrasten amb les mínimes clarament negatives en diversos indrets de l'interior.
 

Entre el sol, la boira i alguns núvols prims

Al matí farà sol, però apareixeran algunes boires en punts del pla de Lleida i de la resta de la Depressió Central. La majoria s'aniran trencant amb el pas de les hores, però en alguns casos pot arribar a ser persistent amb una atmosfera molt encalmada. Amb unes temperatures baixes, no es descarta que en alguna raconada sigui puntualment gebradora.

Sobretot a partir del migdia, arribaran alguns núvols prims que decoraran el cel, sense més conseqüències, i que afavoriran que la posta de sol sigui ben acolorida.

Temps estable a Santa Pau (Narcís Guinó)

Fred d'hivern, amb inversió tèrmica

Amb l'aire fred establert sobre les valls i zones fondes, s'accentuarà la inversió tèrmica, amb una matinada gèlida en cotes baixes i fresca però fins i tot amb temperatures positives a l'alta muntanya. Així doncs, les temperatures mínimes podran pujar lleugerament, però no pas en sectors enclotats, on es repetiran moltes temperatures negatives. Al migdia, pocs canvis, amb valors d'entre 11 i 15 graus en conjunt.

A més, es reforçarà una mica el vent de garbí entre la Costa Central i el sud de la Costa Brava, amb algunes ratxes superiors als 50 km/h, sobretot durant la primera meitat del dia.
 

I dimecres...

La temperatura continuarà pujant, amb un ambient suau per l'època de l'any, malgrat que l'ambient es mantindrà fred durant les hores nocturnes a les valls i fondalades, així com als sectors emboirats, en un dia en què precisament la boira pot ser més persistent i extensa. Tot plegat, a l'espera d'una contundent baixada a partir de dijous i, sobretot, divendres, amb l'arribada d'un front que portarà alguna nevada a la cara nord del Pirineu i intensificarà el vent de tramuntana i de mestral.
