La possibilitat de precipitacions es mantindrà aquest diumenge, però amb un episodi més rebaixat. L'embossament d'aire fred en altura s'anirà retirant cap al sud-oest peninsular; això farà que les bandes de pluja que arribin a casa nostra tinguin menys abast i deixin estones de treva. En qualsevol cas, es manté activat l'avís per intensitat de pluja del Servei Meteorològic de Catalunya.
 

Evolució de la Tº prevista a 500 hPa (GFS) #DANA 🌡 Més mapes a la secció "Previsió" del portal d'@eltempsTV3 ➡ https://t.co/thQo0ypfh0 #ElTemps3Cat pic.twitter.com/OOMaqxYOiI
 Alberto Alcántara (@alcantara_alb) October 26, 2024

Pluja més dispersa i menys abundant

Tot sembla indicar que tindrem una treva d'unes hores, amb una matinada i un matí amb núvols residuals però sense precipitació. El dia començarà amb núvols baixos repartits per l'interior del país, entre Ponent i l'est de la depressió central, i també per l'extrem nord-est. A més a més, tindrem núvols alts i mitjans pel terç sud. Aquests núvols aniran augmentant de sud a nord al llarg del matí, potser amb alguns primers xàfecs a finals del matí per les Terres de l'Ebre.

És probable que, a partir de primera hora de la tarda, els xàfecs vagin a més per les Terres de l'Ebre, el Camp de Tarragona i, de manera més dispersa, per la costa central. Hi ha possibilitat que siguin ruixats localment forts i amb tempesta. A la resta del país, tot i l'augment de la nuvolositat, no es preveuen precipitacions significatives.

Més fred al matí

La temperatura de primera hora baixarà de manera clara, i començarem el dia amb valors d'entre 5 i 10 °C a una gran part del país, amb alguns valors d'uns 15-16 °C a la façana litoral i amb glaçades al Pirineu. La màxima arribarà als 19- 20 °C al litoral i prelitoral, i a uns 18-19 °C per Ponent.

I dilluns...

El temps no s'acabarà d'estabilitzar. La pertorbació encara estarà al voltant del golf de Cadis, i l'anticicló enviarà vents de llevant a Catalunya. Tot indica que continuaran descarregant xàfecs i tempestes, més freqüents a les Terres de l'Ebre, però possiblement a altres punts de la façana litoral i prelitoral. El Servei Meteorològic de Catalunya manté activat l'avís per intensitat de pluja.
