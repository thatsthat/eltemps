Bona part de la tercera setmana de setembre estarà marcada per les altes pressions, tot i que això no és sinònim de calma absoluta. Els vents humits i la situació de les capes altes atmosfèriques portaran nuvolositat i alguns xàfecs. 

Sol i núvols

El flux de vent de sud-est mantindrà un cel més ennuvolat durant tota la jornada, per acumulació de núvols baixos, al litoral i prelitoral sud. No es descarta algun plugim de matinada o matí. A primera hora, els núvols baixos també es repartiran per la Catalunya Central, però s'aniran desfent durant el matí. A la resta, cel més assolellat. 

La tarda es presenta amb alguns canvis. Es mantindrà el cel ennuvolat a la Costa Daurada i, al mateix temps, es desenvoluparan nuvolades al Pirineu Oriental i altres punts d'interior del nord-est. Es preveuen alguns xàfecs dispersos, d'intensitat feble o a tot estirar moderada, cap al Ripollès, el Berguedà o la Garrotxa. Per últim, augmentaran els núvols baixos al vessant nord del Pirineu. A la resta de Catalunya, tindrem un cel serè. 

Setmana de temperatura per sobre de la mitjana

Durant els pròxims dies, la temperatura en el nivell de referència dels 850 hPa, uns 1.500 metres d'altura, estarà per sobre de la mitjana. Aquest dilluns, esperem un primer repunt de la temperatura diürna, tret del litoral i prelitoral sud, a causa dels núvols persistents. Els valors més alts tornaran a situar-se per Ponent, i voltaran els 33 °C. Tindrem uns 31 o 32 °C en punts de les Terres de l'Ebre, el prelitoral central i en punts d'interior del nord-est, entorn del Gironès o el Pla de l'Estany. En general, estarem entre 25 i 30 °C. 

 

I dimarts...

Tindrem un matí amb una mica de tramuntana a la Costa Brava, i amb nuvolositat abundant en general, que pot deixar alguns xàfecs puntuals en punts del Pirineu i Prepirineu, i també cap al litoral sud, durant el matí. La tarda portarà algun nou xàfec o tempesta al Pirineu oriental. A la resta, els núvols s'aniran esqueixant. 
