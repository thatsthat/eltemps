La gran borrasca Herminia portarà un dilluns ennuvolat i amb una mica de pluja a Catalunya. El vent i la notable pujada de la temperatura, que tocarà sostre, seran els altres factors meteorològics destacables.
 

Núvols abundants i estones de pluja

Tindrem un dia de núvols abundants per començar la setmana. El trànsit de núvols serà constant al llarg del dia. A estones, es veuran més o menys trencats, i seran més compactes cap al nord-oest i alternant amb més clarianes cap al nord-est. Només a partir del vespre s'obriran grans clarianes.

De tot aquest pas de núvols, no esperem grans precipitacions. Només cap a l'extrem nord-oest, els models calculen registres destacables, amb alguns màxims d'uns 60 mm al vessant sud del Pirineu Occidental. La pluja serà persistent entre la matinada i el migdia en aquest sector, i tornarà a revifar-se breument al final del dia. La cota de neu baixarà dels 2.300 als 1.400 metres, al llarg de la tarda. A la resta del país, la pluja caurà de manera més intermitent, més aviat a la tarda. Pràcticament no esperem precipitació a la façana litoral.

Precipitació prevista en 24 hores per a dilluns (WRF / TVC)

 

Vent

El Servei Meteorològic de Catalunya manté activat un avís per vent per a dilluns, i també per onatge. El vent de sud-oest bufarà amb cops forts a la Costa Central i a la Costa Brava. Al final del dia girarà, i entraran el mestral i la tramuntana als dos extrems del país, mentre que el vent de l'oest es reforçarà al prelitoral central. També tindrem cops forts al Pirineu.

Temperatura en ascens

Com hem avançat, i si no canvien radicalment els mapes, aquest dilluns serà el dia amb temperatures més altes de la setmana. Les mínimes pujaran de manera molt clara a gairebé tot Catalunya. Les màximes també pujaran, tot i que de manera menys clara en general, especialment al quadrant nord-oest, on estarà més tapat. En canvi, es dispararan en punts de Ponent, les Terres de l'Ebre o el litoral i prelitoral nord. En tots aquests sectors assolirem els 20 ºC, amb alguns valors de fins a 22 o 23 ºC.

I dimarts...

Un cop passi el front de dilluns, tindrem una entrada d'aire fred que farà davallar la temperatura fins a valors per sota de la mitjana climàtica per l'època, tal com es veu en el meteograma de la ciutat de Barcelona. Tindrem precipitacions residuals al terç nord, amb una cota de neu que voltarà els 900 metres. El vent bufarà de component oest amb cops forts.

Meteograma de la ciutat de Barcelona (GEFS / 3Cat)
