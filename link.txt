Durant aquest cap de setmana llarg, el temps acabarà de canviar del tot. L'anticicló que ens havia governat fins ara es retira, i quedarem sota la zona d'influència d'una gran pertorbació atlàntica, que anirà avançant des de les illes Britàniques fins a la península escandinava. La borrasca no ha de portar grans precipitacions a casa nostra, però sí que suposa un canvi de tendència.

Posta de sol des d'Ullà(Rafel Rostey)

Dissabte variable i amb menys fred

El dissabte es caracteritzarà per un cel canviant, però de precipitacions només n'esperem de matinada i a l'extrem nord del Pirineu. La resta del dia serà de pas de núvols alts i mitjans, més abundants durant el matí i, de nou, a partir del vespre.

A banda d'aquests núvols inofensius, que garantiran una sortida i una posta de sol ben acolorides, també tindrem bancs de boira. Els esperem a l'oest de la Depressió Central, més ubicats cap a la Noguera, la Segarra o el Solsonès, on poden ser localment persistents.

De la mà de vents del sud i sud-oest, la temperatura anirà cap amunt. Pujaran les mínimes i les màximes, en alguns casos fins a 3 o 4 ºC. Alguns valors s'enfilaran cap als 17 o 18 ºC per les Terres de l'Ebre, i fins als 16 o 17 ºC en altres punts de la costa i el prelitoral. Molts punts del país voltaran els 13 o 15 ºC.

Diumenge arriba un front cap al tard 

Diumenge, la pertorbació atlàntica estarà més a prop de Catalunya, i ens enviarà el primer front amb cara i ulls. A hores d'ara, tot indica que arribarà ben de la mà dels Reis, a última hora del dia, per l'extrem nord-oest.

Cel ennuvolat a l'Escala (Marta Parés)

Precipitacions pel nord-oest a partir del vespre

Una gran part del dia estarà marcat pel pas de núvols alts i mitjans, que s'afegiran als bancs de boira matinals, que encara resistiran cap a l'oest de la Depressió Central. Fins i tot, encara seran persistents cap al nord de Ponent. També són probables alguns bancs de núvols baixos en punts del prelitoral i del nord-est.

Previsiblement, cap a les vuit del vespre arribarien les primeres precipitacions per l'extrem oest de Catalunya. Si esteu de cavalcada, porteu el paraigua per si de cas, tot i que esperem pluges tímides en general. Cap al vessant sud de l'Alt Pirineu és on tindrem alguns registres una mica més abundants. La cota de neu se situarà cap als 1.800 metres.

Pel que fa a la temperatura, amb el domini dels vents de l'oest i sud-oest, es mantindran o pujaran una mica més en general. El vent del sud-oest s'intensificarà pel litoral nord a partir de la tarda, i això dispararà la temperatura cap a l'extrem nord-est, on esperem màximes de fins a 19 ºC. Arribaran cap als 17 o 18 ºC al litoral i prelitoral Central, i als 13-16 ºC en general.

Els Reis porten una mica de pluja

Dilluns, el dia de Reis, acabarà de passar el front fred associat a la pertorbació atlàntica, i n'arribarà un altre. No tindrem un gran episodi de pluja, però sí que haurem d'estar pendents de la pluja i de la neu, amb una cota de neu que anirà baixant des dels 1.500 fins als 1.000 metres. Al final del dia, s'intensificaran el cerç, el mestral i la tramuntana als dos extrems del país.

Campdevànol(Joel Bares)

Pluja amb pauses

Serà un dia de cel força ennuvolat en general, amb algunes clarianes transitòries. El primer front acabarà passant de matinada, però, fora del terç oest, arribarà desgastat, i no esperem més que algun plugim dispers. Durant el matí, quedarà una mica de precipitació cap al vessant sud del Pirineu. Si heu de fer la típica ronda per anar a buscar regals, el matí és el moment més adient.

A la tarda, arribarà una segona tongada de precipitació. Aquesta vegada serà més activa, i apunta a dos sectors: el quadrant nord-oest, amb precipitacions més abundants al Pirineu, i a la costa i al prelitoral. Cap al vespre, la pluja es concentrarà al nord i nord-est, mentre que a la resta encara podem tenir alguns xàfecs, però més dispersos i menys abundants.

Precipitació prevista per al dia de Reis (WRF/3Cat)
