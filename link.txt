El que queda de la setmana continuarem parlant d'un temps lleugerament inestable, sense cap gran canvi, però sí amb núvols, un ambient fresc i fins i tot alguns ruixats. I és que a les capes altes atmosfèriques mantenim una mica d'aire fred, que se suma les escorrialles de les pertorbacions que ens arriben de l'Atlàntic i al flux de vent de component marítim que aporta la humitat necessària per generar més núvols.

Cel variable, amb estones de ressol

Serà un dia de cel variable, al matí amb estones de sol o ressol perquè seran núvols més aviat prims. Sí que cap a les Terres de l'Ebre i altres punts del sud del litoral, hi poden aparèixer núvols baixos una mica més gruixuts i que podrien arribar a deixar alguna gota o espurna, poca cosa.

A la tarda, tot i que també tindrem algunes estones de sol, seran en general menys nombroses, perquè els núvols s'espessiran arreu. A més, creixeran altres nuvolades en zones de muntanya com el Pirineu, Prepirineu, la serralada Transversal o la Prelitoral i que fins i tot poden acabar deixant algun ruixat local, preferentment a la zona oriental del Pirineu i cap al massís dels Ports. La cota de neu estarà al voltant dels 1.400 metres.

Cel variable al Far d'Empordà (Marta Parés)

Temperatura sense grans canvis

Pel que fa als termòmetres, no hem d'esperar canvis destacables, però sí que les mínimes no seran tan baixes i les glaçades reduiran la seva extensió. Els valors més alts quedaran ubicats a la façana litoral, amb mínimes entorn dels 10 ºC.

Al migdia la temperatura serà si fa o no fa semblant, un parell de graus més a Ponent, amb un cel menys tapat que aquest dijous, o un parell menys en punts del nord-est, on les nuvolades poden ser més espesses. En general, els termòmetres es mouran entre els 13 i els 17 ºC, i puntualment assoliran els 18 a les comarques de Ponent o de l'interior de l'Ebre.

I el cap de setmana...

Serà un cap de setmana de Carnaval no del tot estable, perquè tindrem un embossament d'aire fred que bascularà al voltant de Catalunya i pot comportar l'aparició d'algun ruixat. L'anticicló que situarà al centre del continent europeu implicarà vent marítim i, en conseqüència, humitat, a Catalunya. Pel que fa a la temperatura, sembla que vol tirar cap avall i ens situarem uns 4 o 5 ºC per sota de la mitjana climàtica del nivell de referència de 850 hPa a la vertical de Barcelona.
