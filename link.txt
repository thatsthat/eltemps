La baixada de temperatura iniciada aquest dilluns tindrà continuïtat aquests propers dies.

Barberà del Vallès (Jéssica Díaz)

Més núvols i tempestes localment fortes

A banda de les restes de fum que puguin quedar i que a poc a poc van a la baixa, tindrem un dia de més núvols. El matí serà variable, amb estones de cel més tapat i fins i tot algunes gotellades irregulars. Ara bé, no serà fins a partir del migdia quan comencin a inflar-se nuvolades amb més empenta.

Durant la tarda esperem xàfecs i tempestes localment intenses al Pirineu, Prepirineu i les comarques de Ponent, que també poden avançar cap a la Catalunya Central. Per aquest motiu tenim activats avisos del Servei Meteorològic de Catalunya. I és que aquestes tempestes poden anar localment acompanyades de calamarsa o pedra i de fortes ventades. Amb l'arribada de l'ocàs, les precipitacions s'aniran apagant.

La temperatura es continua desinflant

La temperatura anirà baixant i les màximes més altes quedaran ubicades al voltant dels 35 o 36 ºC a les comarques de Ponent, lluny dels més de 40 assolits durant el cap de setmana, en el moment àlgid de l'onada de calor. Tot i això, encara durant la matinada mantindrem avisos activats de calor nocturna per nits que poden ser tòrrides i quedar per damunt dels 25 ºC a la façana costanera. Precisament aquí la xafogor es mantindrà intensa durant tota la jornada.

I dimecres...

Encara haurem de tenir el paraigua a prop en algunes comarques per ruixats irregulars però encara localment intensos i acompanyats de tronades. La temperatura continuarà baixant i les màximes més altes amb prou feines arribaran als 33 o 34 ºC, res a veure amb els valors registrats durant la darrera onada de calor.
