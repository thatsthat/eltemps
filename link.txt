 

Aquest diumenge, l'embossament d'aire fred, d'uns -25ºC a 5.500 metres, tendirà a desplaçar-se cap al sud-est peninsular. A Catalunya, encara tindrem inestabilitat, però serà molt més residual que no pas dissabte.

Aiguaviva(Rosa Cabarrocas)

Ruixats dispersos

El matí serà de més estones de sol per la meitat est de Catalunya i de cel enterbolit o tapat per núvols alts i mitjans per l'oest. Al quadrant nord-oest, els núvols seran més compactes i deixaran precipitacions disperses i minses, sobretot al vessant sud del Pirineu.

A la tarda, creixeran nuvolades al Pirineu i al prelitoral i aniran augmentant els núvols alts i mitjans per l'oest amb el pas de les hores. A la façana litoral, encara tindrem unes quantes hores més de sol. Descarregaran alguns xàfecs dispersos, puntualment moderats, en punts del Pirineu, Prepirineu i nord de la Catalunya Central, probablement cap als Ports i altres punts del prelitoral sud. La cota de neu voltarà els 1.700 metres. No es preveuen calamarsades com les d'ahir.
 

Temperatura diürna en ascens

La temperatura de primera hora ha estat clarament més baixa que la de dissabte en general, amb baixades de 3 a 7 ºC en molts casos, amb algunes glaçades al Pirineu, al Montseny o a les muntanyes de Prades.

Al migdia pujarà pel centre i oest del país. Només es mantindrà o baixarà lleugerament en punts del litoral central, la Costa Daurada i el nord-est. Arribarem als 20 ºC per Ponent, el prelitoral central i les Terres de l'Ebre, i als 21 o 23 ºC a l'Empordà.
 

I dilluns...

Rematarem la Setmana Santa amb un dia sense gaires complicacions, dominat per la dorsal de l'anticicló, però amb un nou front atlàntic que s'estarà acostant a casa nostra. Es reactivaran alguns xàfecs de tarda al nord i nord-est i la temperatura pujarà.
 

 
