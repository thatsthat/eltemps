Hem començat la setmana situats a la perifèria de l'anticicló centrat al mar del Nord, amb una mica de mestral i tramuntana i vent de nord al Pirineu, però un temps força encalmat. La notícia del dia serà la pujada de la temperatura diürna.

Cel assolellat

Ens espera un altre dia dominat pel sol en general, de cel ben blau. A tot estirar, es veuran alguns núvols baixos matinals per l'oest de la Depressió Central i per la costa central, i potser també alguns núvols a sotavent del Pirineu.

De fet, la primera part del dia portarà mestral o cerç moderat al Camp de Tarragona i a les Terres de l'Ebre. La tramuntana bufarà amb cops més forts al matí, però no desapareixerà fins al vespre, i també esperem alguns cops moderats durant les primeres hores del dia al Pirineu. Un vent que a banda d'impedir la formació de núvols per la seva baixa humitat, ens permet gaudir d'una visibilitat excel·lent.

Caloreta al migdia

La temperatura pujarà clarament aquest dilluns. Ho ha fet la minima, sobretot cap al nord-oest. Les glaçades han quedat concentrades al Pirineu.

Al migdia, la pujada serà de 3 o 4 ºC en molts casos, i assolirem valors més típics de la primera quinzena de maig. Calculem de 26 a 27 ºC per la Costa Daurada, punts de la Catalunya Central i l'interior de l'Empordà, fins i tot algun valor de 28 ºC per les Terres de l'Ebre. En general, estarem entre 20 i 25 ºC.

Evolució de la temperatura per a dilluns a les 14 UTC(WRF / 3Cat)

I dimarts...

El vent girarà i tindrà més component marítim, de manera que la temperatura diürna baixarà notablement al litoral i prelitoral. A més a més, s'acostarà una bossa d'aire fred pel golf de Lleó, i això portarà un augment de la nuvolositat i ruixats al terç nord, més probables i abundants al Pirineu oriental i cap al vespre. La cota de neu voltarà els 1.500 metres.

 
