La nit i matinada ha estat menys fresca que l'anterior, amb la reaparició de valors de temperatura mínima tropical al litoral, per damunt dels 20 graus. Han anat circulant alguns núvols, més compactes a Ponent, a l'Ebre o a l'Alt Pirineu, on alguns plugims han acabat deixant dècimes de litre.

Cel variable, amb ruixats a l'oest

Durant aquest matí dimecres el cel enteranyinat pel pas d'algunes bandes de núvols alts i prims serà el predminant. Mentre que a la tarda, el cel s'obrirà a bona part de les comarques de la costa i prelitoral. Ara bé, al sector de l'Alt Pirineu, el Prepirineu Occidental i el nord de les comarques de Ponent els núvols seran més gruixuts. Aquí hi poden caure alguns ruixats més aviat febles i poc importants, els més continuats entre l'Alta Ribagorça, la Vall Fosca i el Pallars Sobirà.

Núvols baixos enganxats a la serra de Llancers, Olot. (Joan Corominola)

Es reforça el vent de sud i puja la temperatura

El vent de sud s'anira reforçant, sobretot de cara a la tarda. On més es notarà serà a les cotes elevades del Pirineu i el Prepirineu, amb un avís vermell activat del Servei Meteorològic de Catalunya en aquest sector per ratxes que poden superar els 100 km/h. El vent de garbí també bufarà amb cops superiors als 60 km/h a molts sectors del litoral i prelitoral de Barcelona i Girona. L'alteració marítima serà notable al llarg de tota la costa catalana, amb onades que podran arribar als 2 metres i mig d'alçada.

La temperatura diürna també pujarà. Això farà que els termòmetres tornin a arribar a la marca dels 30 graus a l'interior de les Terres de l'Ebre i punts de l'Empordà, i també poden fregar aquesta xifra al pla de Lleida. Arran de mar, on aquest dimarts la temperatura es va mantenir suau, el mercuri patirà pocs canvis. A l'Alt Pirineu, amb un cel més tapat, pot recular un pèl.

I dijous...

El cel serè serà el predominant a les comarques de Ponent, del Camp de Tarragona, de l'Ebre i de Barcelona, mentre que es mantindran algunes nuvolades al Pirineu, el Prepirineu i les comarques de Girona. Serà a punts del nord-est del país s'hi mantindrà el risc d'algun xàfec. La temperatura tornarà a tirar cap avall.
