La setmana començarà amb força calma meteorològica. Altes pressions en superfície i poc aire fred per alimentar els xàfecs de tarda. La temperatura continuarà en la línia ascendent de diumenge.

Sol i núvols poc abundants

Entre la matinada i el matí s'acumularan alguns núvols baixos al litoral sud, però la primera part del dia serà molt assolellada en general. A partir del migdia, creixeran núvols d'evolució al Pirineu i Prepirineu. No es pot descartar algun xàfec en aquest sector. A més a més, s'anirà ennuvolant pel vessant nord del Pirineu.

Més calor 

La temperatura mínima pujarà clarament per l'interior, i serà semblant o lleugerament superior a la de diumenge al litoral. Al migdia, la tendència serà semblant, de remuntada de 3 o 4 ºC en punts d'interior i de pocs canvis al litoral.  Podem assolir màximes de 35-36 ºC per Ponent i la Catalunya Central, i de 34 o 35 ºC per la meitat nord del prelitoral.

I dimarts...

Temps molt estable, amb l'anticicló més ben posicionat. De nou, tidrem més sol que núvols, però no es descarten nuvolades de tarda al Pirineu i altres punts de muntanya. La temperatura pot pujar una mica més en alguns indrets.
