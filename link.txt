Hem començat una setmana amb un temps estable, amb l'anticicló de les Açores plantat al damunt de l'Atlàntic i evitant que les pertorbacions ens puguin afectar. Tot plegat anirà derivant en una intrusió d'aire càlid, que farà pujar amb ganes la temperatura de cara a les properes jornades, amb un ambient que podrem qualificar d'estiuenc.

Sol acompanyat de pocs núvols

Aquest dimarts serà un dia de cel poc ennuvolat en general, amb núvols baixos matinals en molts sectors interiors del nord i nord-est, que també faran acte de presència en trams de la costa, on poden ser més persistents. També hem d'esperar el pas d'alguns núvols alts i prims poc importants.

Serà a partir del migdia quan esperem el creixement d'algunes nuvolades d'evolució en punts del Pirineu i altres zones de muntanya del nord-est. En aquest sector és on no hi descartem algun ruixat molt local, entre el Ripollès, nord del Berguedà i d'Osona, el Lluçanès o la Garrotxa. A les comarques de Ponent, de l'Ebre o de la Catalunya Central hi continuarà lluint un bon sol.

Durant la matinada i primera hora del matí bufarà una mica de mestral i tramuntana, febles amb alguna ratxa moderada, mentre que a partir del migdia s'imposarà el vent de component marítim, la marinada.

Dia de sol a Darmós, a la Ribera d'Ebre (Miquel Escoda)

Ambient càlid al migdia, amb màximes de 30 ºC

A primera hora els termòmetres han reculat entre unes dècimes i un parell de graus en general, però seran canvis poc destacables. Al sectors amb núvols, en canvi, ha pujat entre 2 i 3 graus. Per tant, comencem el dia amb valors d'entre 12 i 18 ºC i a tan sols 1 graus d'assolir la primera nit tropical d'enguany.

A les hores centrals de la jornada la temperatura es mantindrà també amb pocs canvis, amb una lleugera tendència a l'alça. Això suposarà que els valors màxims oscil·lin entre els 25 i 29 graus en general i arribin fins als 30 ºC a la Catalunya Central i els 32 ºC a les Terres de l'Ebre i al pla de Lleida. També s'arribarà als 25 a les valls pirinenques i prepirinenques.

I dimecres...

Assolirem els primers 35 ºC d'enguany poc abans d'acabar el mes de maig i iniciar l'estiu meteorològic. Hem d'esperar un dia de temps estable i assolellat, amb alguna pinzellada de núvols prims i alguna nuvolada de tarda inofensiva concentrada al Pirineu.
