Aquest diumenge tindrem la dorsal anticiclònica més ben situada a la vertical de Catalunya, de manera que s'acceleraran els vents de component nord: el cerç o mestral a les Terres de l'Ebre i el Camp de Tarragona, i la tramuntana o vent de nord a l'Empordà i als cims del Pirineu. Deixaran cops forts.

Nevada residual al Pirineu

Precisament, els vents de nord continuaran alimentant la nevada al vessant nord del Pirineu, de manera més evident durant la matinada, i de manera més intermitent durant el matí. A tot estirar, encara caurien algunes volves a la tarda cap a la vall d'Aran. La cota de neu se situarà al voltant del 900 o 1.000 metres.

Llagostera amb el Pirineu nevat al fons(Marc Gassó )

La boira continuarà sent protagonista a les fondalades amb el temps encalmat. Pot tornar a ser persistent, sobretot al nord de l'altiplà central. Puntualment, també pot ser gebradora.

A la resta es preveu un diumenge amb cel assolellat, exceptuant alguns núvols residuals al Pirineu un cop s'aturi la nevada, i també amb l'excepció d'alguns bancs de núvols baixos, que es localitzaran entre el matí i mitja tarda entre el litoral central i el sud de la Costa Brava.

Temperatura amb pocs canvis

La temperatura de primera hora encara baixarà un esglaó més en punts de l'interior del país, mentre que pot pujar en zones on el vent serà més intens, a les Terres de l'Ebre i al Pirineu, principalment. La màxima pot pujar molt lleugerament, de manera que es podria registrar algun valor de 15 ºC cap a la Costa Daurada. En general, estarem entre 8 i 14 ºC.

I dilluns...

El centre d'altes pressions continuarà movent-se cap a l'interior d'Europa i es tallarà l'entrada de vents de nord. La temperatura pujarà de manera notable al Pirineu. Farà sol, però la boira serà persistent cap a Ponent.
