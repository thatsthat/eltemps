Després d'un dimarts on la pluja va acabar regant diverses comarques del país, sobretot del nord i l'oest, aquest dimecres mantindrem la possibilitat de ruixats, tot i que quedaran més restringits a les comarques del nord. A la resta, fins i tot es podran obrir ullades de sol.

Ruixats amb tendència a concentrar-se al nord

Fins a primeres hores del dia la pluja encara pot presentar-se en diverses comarques, però tindrà tendència a quedar cada vegada més restringida al nord del país. Serà a partir d'aleshores quan fins i tot s'obrin clarianes a les Terres de l'Ebre, a Ponent, al Camp de Tarragona o a l'Empordà. Malgrat tot, es podran reproduir alguns ruixats més irregulars i inconnexos a altres zones d'interior.

Al sector més occidental de la cara sud del Pirineu i Prepirineu, sobretot cap a la Vall Fosca, la Ribagorça o al sud del Pallars Sobirà, entre la tarda de dimarts i la de dimecres s'hi poden acumular localment 100 mm. Ho adverteix en un avís el Servei Meteorològic de Catalunya.

Nuvolades a Sant Martí de Llémena (Quim Ponsarnau)

Temperatura suau, més fresca al Pirineu

A primera la temperatura s'ha mantingut amb pocs canvis, amb una matinada tapada en molts casos i novament tropical a punts de la costa. A la tarda fins i tot es podrà recuperar a bona part del centre i sud de Catalunya si finalment s'hi acaben obrint clarianes, amb moltes màximes entre 24 i 27 graus a la costa, al prelitoral i al centre del país. L'ambient sí que serà més fresc al Pirineu i Prepirineu.

El vent que aquest dimarts s'ha deixat notar a les cotes més altes del Pirineu amb cops superiors als 80 km/h encara bufarà durant les primeres hores del dia, però acabarà desapareixent.

I dijous...

Arribarà un front més important, amb més aire fred i precipitacions que es podrien tornar a generalitzar. Entrarà el vent de tramuntana i de mestral i baixarà la temperatura. Fins i tot, al Pirineu, la cota de neu podria quedar per sota dels 2.000 metres.
