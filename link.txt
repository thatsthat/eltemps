La borrasca atlàntica estarà més allunyada de nosaltres, però amb aire fred en alçada i circulació de núvols per la façana mediterrània, el temps no acaba de fer net i no donem per acabat l'episodi de precipitació. Es formaran nous ruixats i tempestes. El Servei Meteorològic de Catalunya ha activat l'avís per intensitat de pluja. Protecció Civil ha tornat a posar en alerta el pla Inuncat. Poden caure més de 40 mm en 30 minuts a punts de la meitat est del país. Molta prudència.

Pluviòmetre amb més de 40 mm a l'Escala (Marta Parés)

Nova tongada de xàfecs

Tindrem la típica situació canviant pel pas d'un solc d'aire fred, de precipitacions que començaran movent-se de sud-oest a nord-est. De matinada el cel s'ha anat tapant en general, sobretot a la façana peninsular i al prelitoral, i han caigut les primeres precipitacions, molt tímides.

Entre la matinada i el matí, i fins a primera hora de la tarda, pot ploure a qualsevol punt, però esperem els registres més abundants en punts del litoral i prelitoral. Descarregaran fenòmens localment intensos. Començaran per la Costa Daurada, es mantindran amb força per la Costa Central i, probablement, arribaran amb menys força cap a la Costa Brava. 

Al llarg de la tarda, s'obriran grans clarianes pel sud i per l'oest. Pel nord-est, s'acabarà retirant la primera tongada de pluja. Però mentre això passa, entraran noves pluges per l'Aran i l'Alt Pirineu. Durant la resta de la tarda aniran avançant per la resta del Pirineu i Prepirineu, per acabar a l'extrem nord-est cap al vespre. En principi, serien fenòmens que deixarien quantitats modestes de precipitació, tot i que poden descarregar en forma de tempesta puntualment moderada i amb algun registre més abundant.

Temperatura amb pocs canvis

La temperatura de primera hora ha baixat tímidament en molts punts de l'interior, i de manera més acusada cap al nord-oest  Pel que fa a les màximes, poden pujar una mica per l'oest, però baixaran per la costa, el prelitoral i, sobretot, el quadrant nord-est. Els valors més alts voltaran els 30 - 33 ºC per Ponent i les Terres de l'Ebre.

I dilluns...

Entraran el cerç o mestral i la tramuntana, i veurem un cel assolellat, amb restes de núvols baixos costaners i amb núvols de tarda en punts de muntanya, potser amb algun xàfec de tarda al nord-est.

 

 
