El temps serà una mica més insegur aquest diumenge, amb possibilitat de ruixats que ja tindran més intensitat, i que podran acumular alguns registres més abundants que no pas els d'ahir. 

Tornafort (Teresa Castells)

Xàfecs localment intensos i abundants

Continuarem amb una dinàmica de cel variable, amb alternança de núvols alts i mitjans, núvols baixos a la façana litoral i nuvolades d'evolució. De matinada, han acabat de passar els primers xàfecs pel quadrant nord-oest. Han estat molt minsos. Ahir, la pluja va ser una mica més abundant per Ponent.

Bon dia! Mapa de pluja acumulada ahir + aquesta matinada 🌧 Més dades del temps actual a "Quin temps fa ara?" al portal d' @eltempsTV3 ➡ https://t.co/TQ9zpYqoCo #ElTemps3Cat @enricagud @eloicordomi pic.twitter.com/RWlHItDVjl
 Alberto Alcántara (@alcantara_alb) April 13, 2025

El matí serà de núvols baixos abundants, repartits per la depressió Central, la vall de l'Ebre i el nord-est. A tot estirar, veurem algun plugim dispers. Estarà tapat al Pirineu, amb precipitació retinguda a l'extrem nord. Veurem algunes clarianes transitòries i núvols prims a la resta.

Pels volts del migdia, o potser una mica abans, i fins a la nit, es generaran nous ruixats i algunes tempestes, amb intensitat moderada o forta i possibilitat de calamarsa, principalment al Pirineu i al Prepirineu, però també en altres punts cap a la Catalunya Central o Ponent, l'interior de les Terres de l'Ebre, i punts del prelitoral. El Servei Meteorològic de Catalunya ha activat l'avís per intensitat de pluja.
 

⚠El Servei Meteorològic de Catalunya emet avís de situació meteorològica de perill (#avisosSMP) per intensitat de pluja ⚠
➡Dg. 14:00 h - Dl. 02:00 h.
➡ Possibilitat de precipitació > 20 mm / 30 minuts
➡Grau de perill màx. 🟡 2/6
Hora local (h) = TU+2 pic.twitter.com/q24qlQgBjZ
 Meteocat (@meteocat) April 12, 2025

Finalment, els nous mapes indiquen que dominarà la circulació atlàntica, i que no entrarà precipitació des del mar cap a la façana litoral durant la fase nocturna. 

Temperatura cap avall

A primera hora s'han registrarat valors entre 1 i 5 ºC superiors als de dissabte en general. Les màximes baixaran de 4 a 6 ºC en zones del Pirineu i Prepirineu, i pujaran d'1 a 3 ºC per Ponent, el Camp de Tarragona i les Terres de l'Ebre. Els valors continuaran força per sobre de la mitjana, i arribarem a uns 23-25 ºC en moltes comarques de l'oest, el sud i el centre del país.

Setmana Santa canviant

La primera part de la setmana, entre dilluns i dijous, estarà marcada pel pas de pertorbacions. Per a dijous i part de divendres, sembla que tindrem un parèntesi anticiclònic. El cap de setmana que ve apunta a ser més variable, amb ruixats però també amb moltes estones de treva. Amb aquesta dinàmica canviant, caldrà seguir les actualitzacions diàries.
 

 
