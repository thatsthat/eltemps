Durant el cap de setmana, una gran borrasca atlàntica se situarà a l'oest d'Irlanda. Generarà diverses cadenes de fronts que no acabaran d'entrar de ple a casa nostra fins diumenge, tot i que aniran arribant bandes de núvols. La borrasca, a més, farà entrar vents del sud que portaran una pujada de la temperatura diürna, més descarada el diumenge.

Dissabte, més sol que núvols

Esperem un dia marcat pel sol, alguns núvols baixos i alguns de tipus alt i mitjà. Els baixos s'acumularan durant el matí en punts del litoral i prelitoral nord. A la tarda, estaran molt més trencats i es veuran molt dispersos pel nord-est. Pel que fa als núvols alts i mitjans, aniran circulant a estones, i seran més espessos entre la matinada i el matí, i de cara al vespre.

Temperatura en lleuger ascens

La temperatura de primera hora ha estat lleugerament més alta que la de divendres, amb l'excepció de zones on ha baixat la intensitat del vent, a les Terres de l'Ebre, el Camp de Tarragona, el sud de Ponent i a l'Empordà.  Al migdia, registrarem valors també una mica superiors. La pujada es notarà més a l'Aran i a l'Alt Pirineu. Registrarem entre 20 i 24 ºC en molts casos. Els valors més alts arribaran als 26-28 ºC per les Terres de l'Ebre.

Diumenge, més núvols i més calor

Es mantindrà la tendència marcada per la gran borrasca atlàntica, amb arribada de nuvolositat més abundant i vents càlids, moderats al litoral, que faran repuntar la temperatura. 

 
