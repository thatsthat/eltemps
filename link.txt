Entrem de ple en un període de calor molt intensa, amb temperatures uns vuit graus per sobre dels valors normals per aquestes dates. Això es traduirà en temperatures màximes qua aquest dimarts buscaran els 38 ºC, sense descartar arribar als 39. Temperatures que suposarien els valors més alts d'aquest 2025 fins al moment i superarien els 37,5 ºC d'Alcarràs del 30 maig.

Arenys de Munt (Montse Mora)

Temperatura canicular abans d'arribar a mitjans de juny

De bon matí ja hem notat que la temperatura apuntava maneres. Hem registrat una altra nit tropical, amb mínimes que no baixaran dels 20 ºC, a les comarques del litoral i punts del prelitoral, sobretot entre el delta de l'Ebre i la Costa Central. La llengua d'aire càlid procedent del nord envairà tot el país i provocarà que les temperatures màximes es disparin cap amunt a totes les cotes, incloses les d'alta muntanya.

Les màximes a la costa rondaran els 28 ºC, a l'interior superaran amb facilitat els 32 ºC i les més altes del dia es mouran entre els 37 i 39 graus a tot el pla de Lleida, sobretot concentrades entre el Segrià i l'Urgell.

Del sol a les tempestes

El dia serà assolellat, però amb matisos. Durant les primeres hores del matí hem tingut tindrem núvols prims que han enteranyinat el cel, a la vegada que a la Costa Daurada, alguns núvols baixos podran l'han deixat tapat transitòriament i ha fet la guitza als banyistes més matiners. La novetat de l'estat del cel arribarà a la tarda, amb el creixement de nuvolades al Pirineu que descarregaran ruixats i tempestes, sense descartar la possibilitat de calamarsa o pedra. Avisos activats en aquest sentit del Servei Meteorològic de Catalunya.

Dimecres persisteix la calor

Dimecres hem d'esperar un matí assolellat amb matisos i una tarda amb algunes nuvolades al Pirineu. Les temperatures elevades persistiran amb valors semblants o fins i tot més elevats que els de dimarts. La calor serà intensa a les comarques interiors, sobretot a la Catalunya Central i el prelitoral, amb màximes per damunt dels 35 ºC i a Ponent, on podran arribar als 39 graus.

 
