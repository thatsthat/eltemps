El temps girarà com un mitjó. L'arribada d'una llengua d'aire fred alimentarà la inestabilitat, en forma de núvols, ruixats i tempestes, que ens acompanyarà durant aquesta jornada i dijous.

Dia de ruixats (Eva Gimeno)

Gran canvi de temps

El sol el veurem al matí a les comarques de Girona i a la tarda a Ponent. La cronologia de les precipitacions començarà durant el matí: pluges febles a Ponent i a les Terres de l'Ebre que, a la vegada, seran les zones on menys pluja s'espera. A partir del migdia els ruixats s'intensificaran al Pirineu i al Prepirineu, i es desplaçaran a la tarda cap a l'est del país, on descarregarà a les comarques de Girona i de Barcelona. De cara al vespre, les pluges es mantindran a les comarques de Girona i de la Catalunya Central, i s'esperen ruixats intensos al Camp de Tarragona. A darrera hora del dia, les precipitacions marxaran mar endins. 

Els registres de pluja poden superar els 50 l/m² al Prepirineu, punts de la Catalunya Central i de les comarques de Girona, i localment al Camp de Tarragona. Protecció Civil ha activat l'alerta del Pla INUNCAT per intensitat de pluja dimecres i dijous a diversos punts del país, avisos activats del Servei Meteorològic de Catalunya tant per intensitat com per acumulació. 

Poc contrast tèrmic

Les mínimes pujaran i les màximes cauran, cosa que permetrà poc contrast tèrmic entre el matí i el migdia. Les màximes baixaran clarament arreu, tret del litoral i del prelitoral. Les màximes més altes del dia tot just fregaran els 30 ºC o poc més a Ponent, a les Terres de l'Ebre, al prelitoral i a la Selva.

 

I dijous...

Si bé el temps millorarà a Ponent i a les Terres de l'Ebre, amb sol, al nord del país el temps es mantindrà insegur. De bon matí s'escaparan alguns ruixats al litoral central i al Pirineu oriental i, en canvi, a la tarda els núvols tindran més energia al nord del país, on descarregaran ruixats i tempestes.

 
