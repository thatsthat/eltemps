Aquest dilluns, la pertorbació estarà centrada als Alps. El temps seguirà sent molt inestable perquè, a més, entra un nou solc d'aire fred en altura. Entraran el mestral i la tramuntana, i els xàfecs ens mouran de manera diferent al cap de setmana; ho faran de nord a sud i tornaran a ser localment forts, acompanyats de tempesta, calamarsa o pedra. El Servei Meteorològic de Catalunya ha activat l'avís per intensitat de pluja.

Tempestes fortes

Esperem un dia de cel força ennuvolat, amb núvols més extensos i compactes com més al nord del país. La precipitació matinal es concentrarà al vessant nord del Pirineu, amb una cota de neu inicial d'uns 2.200 metres. No es descarten alguns ruixats puntuals i poc abundants en altres punts del nord-est.

Serà a partir de mig matí i sobretot al migdia quan es reactivaran les tempestes, que cauran amb intensitat i extensió, i deixaran registres abundants en molts casos, sobretot a l'interior de la demarcació de Girona.

Les precipitacions començaran a l'eix del Pirineu i Prepirineu i es desplaçaran cap a la Catalunya Central, el sud de la Costa Brava i l'entorn del litoral i prelitoral central. També podrien arribar, més disperses, al nord del Camp de Tarragona i cap a l'entorn del massís del Port. Al final del dia, la pluja es retirarà per tota la façana litoral, tot i que esperem registres molt poc abundants al sud de la Costa Daurada. La cota de neu baixarà cap als 1.800 metres o cap als 1.400 metres al vessant nord.

Aquest és el càlcul de precipitació que fa el model WRF per al dilluns:

Mapa de pluja prevista en 24 hores per a dilluns (WRF / 3Cat)

Vent i temperatura cap avall en general

Com hem comentat, els vents de component sud, que han portat calor i calitja aquests dies passats, bufaran de component nord en general. tindrem cerç o mestral a les Terres de l'Ebre i en zones del Camp de Tarragona. La tramuntana a l'Empordà s'intensificarà al llarg de la tarda. Al litoral central, el vent serà de component est durant les hores centrals del dia.

Vent previst per a dilluns a les 15.00 UTC(WRF / 3Cat)

Pel que fa a la temperatura, hem començat el dia amb un matí de temperatures de 2 a 4 graus més baixes en general, però venim de molt amunt, i per això les glaçades han estat poques i localitzades a alta muntanya. La temperatura de les hores centrals del dia baixarà de manera clara al terç nord i al prelitoral central, amb una baixada més notable a l'interior del nord-est. En canvi, la temperatura pujarà localment en punts d'interior de les Terres de l'Ebre i la Costa Daurada, a causa del mestral. Els valors més alts es registraran, precisament, en aquest sector i en punts de Ponent, i voltaran els 25 o 26 ºC. A bona part del nord i nord-est, la temperatura quedarà per sota dels 20 ºC.

I dimarts...

Continuarem amb molt d'aire fred en altura, amb mestral, tramuntana i rebuf a la costa central. Serà un altre dia amb possibilitat de xàfecs i tempestes fortes, amb una temperatura que tornarà a davallar i la cota de neu se situarà entre els 1.500 i els 1.700 metres. Continuaran vigents els avisos del Servei Meteorològic de Catalunya per intensitat de pluja.

Mapa de pluja prevista en 24 hores per a dimarts (WRF / 3Cat)

 
