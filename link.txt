L'onada de calor començarà a trontollar aquest dijous en alguns indrets. L'aire càlid en el nivell de 850 hPa anirà en retirada, i el vent de sud i sud-oest en la superfície no serà tan marcat. Tot i això, amb el sol i la inèrcia d'escalfament encara mantindrem la possibilitat d'arribar a valors de 40 ºC o molt propers. Estan activats els avisos per calor nocturna i diürna del Servei Meteorològic de Catalunya.
 

Probables últims 40 ºC de l'episodi

Començarem el dia, de nou, amb valors tropicals o tòrrids en general, fora del Pirineu. Pel que fa a les màximes, cal esperar valors semblants o una mica inferiors als de dimecres, punt culminant de l'onada de calor.

 

Les temperatures es relaxaran de manera més clara al litoral i prelitoral central i nord. L'excepció serà l'Alt Empordà, on la presència d'una mica de tramuntana pot disparar la temperatura localment. En qualsevol cas, la màxima encara pot voltar els 40 ºC a Ponent o a les Terres de l'Ebre, i mantenir-se sobre els 35-38 ºC en molts punts de la Catalunya Central, el prelitoral central o el nord-est.

Sol i alguna tronada de tarda

El sol lluirà sense obstacles durant tot el dia a una gran part de Catalunya. Només cap al Pirineu o Prepirineu i nord-est, i partir del migdia, veurem nuvolades d'evolució. En aquest cas, poden derivar en alguns xàfecs o tronades disperses, com va passar dimarts. Seran més probables al Pirineu Oriental, i entre el Solsonès i Osona.

I divendres...

Continuarà el descens progressiu, però lent, de la temperatura. Ens acomiadarem dels valors de 40 ºC i ens acostarem a temperatures més properes als valors normals per a l'època. Encara es manté activat l'avís per calor nocturna per a la matinada de divendres. A més a més, passarà un solc d'aire fred en altura, que alimentarà un episodi de xàfecs i tempestes localment forts a partir de la tarda.

 

 
