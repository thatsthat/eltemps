Després d'un cap de setmana força estable en general, encetem la nova setmana amb un augment de la possibilitat de xàfecs de tarda. La temperatura continuarà en valors caniculars.  

Arc de Sant Martí a Vilallonga de Ter (Marta Blanch)

Matí de sol, tarda amb alguns xàfecs

Després d'una nit relativament agradable a punts de l'interior, però amb valors tropicals per damunt dels 20 graus a la façana litoral i puntualment per sobre dels 25º (nit tòrrida) al litoral, el matí serà assolellat al conjunt del país, amb alguns núvols baixos entre el Baix Llobregat i el Garraf fins al nord de la Costa Daurada.

Sortida de sol al Port de la Selva (Anna Albert)

 

A partir del migdia aniran creixent nuvolades que, amb una mica més d'inestabilitat, aquest dilluns podran acabar descarregant ruixats i algunes tronades al Pirineu i potser cap a l'interior de les Terres de l'Ebre, al massís dels Ports. Les més probables es donarien en punts del Ripollès.

El termòmetre es manté  amb valors caniculars

La temperatura pujarà una mica més i s'estendran els valors de 34 i 35 graus a molts indrets de l'interior. Els valors més elevats arribaran fins als 38 o fregant els 39ºC al pla de Lleida, Conca de Tremp i a l'interior de la vall de l'Ebre. A la costa es mantindran al voltant o lleugerament per sobre dels 30, però amb un ambient xafogós ben notable.

Temperatura màxima prevista per dilluns( Meteo TVC)

I dimarts...

Es mantindrà la dinàmica típica de l'estiu, amb un matí de sol però amb una tarda en què es desenvoluparan noves nuvolades al Pirineu i punts del Prepirineu. Serà en aquests sectors on s'esperen nous xàfecs i tamborinades. Les temperatures es mantindran sense canvis destacables.

Dimarts 6 d'agost amb més xàfecs (Meteo TVC)

 

 
