 

Aquest diumenge veurem una lluita entre dues borrasques: la més gran, situada a l'Atlàntic, i la més petita, al Mediterrani. D'entrada, serà la pertorbació més propera a Catalunya la que guanyarà, i per això arribaran núvols més compactes per la façana litoral. Alguns mapes indiquen que, fins i tot, tindrem tímides precipitacions, però altres no.

Núvols i una mica de pluja

Com diem, la dinàmica del dia estarà marcada pels núvols compactes que entraran des del mar i s'endinsaran cap a l'interior. De fet, la jornada començarà amb un cel força ennuvolat, sempre amb núvols més gruixuts al quadrant nord-est, i amb més clarianes cap a les Terres de l'Ebre i el sud del Camp de Tarragona. Durant una gran part del dia, els núvols es mantindran força estàtics pel nord-est, però al final de la jornada tendiran a retirar-se cap a l'Empordà. Al mateix temps, per l'oest arribaran núvols alts i mitjans associats a la borrasca atlàntica.

Com hem indicat a l'inici, alguns mapes dibuixen una mica de precipitació, probablement localitzada sobre l'Empordà, el Pla de l'Estany, la Selva o el Gironès. Altres mapes fan arribar la pluja i la neu a altres punts del nord-est. La cota de neu aniria pujant cap als 1.000-1.200 metres. Però altres models preveuen la pluja sobre el mar, perquè no acosten tant la pertorbació. En qualsevol cas, les pluges serien molt poc abundants.

Temperatura menys contrastada

La presència de núvols de matinada frenarà la caiguda de la temperatura nocturna, i per això esperem uns valors mínims lleugerament més alts en una gran part del país. Per contra, la nuvolositat diürna frenarà les màximes pel quadrant nord-est. A la resta, seran molt semblants a les de dissabte. Els valors més alts es registraran a la meitat sud de la façana costanera, i voltaran els 13 o 14 ºC.  

I dilluns...

Continuarà la dinàmica de diumenge: la pertorbació mediterrània anirà en retirada, potser amb les últimes pluges per l'Alt Empordà, mentre que la borrasca atlàntica s'acostarà més. Per això veurem un cel més ennuvolat en general, tot i que els fronts atlàntics, de moment, trigaran encara un parell de dies a arribar a casa nostra.
 

 

 
