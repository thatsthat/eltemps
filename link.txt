Catalunya continua immersa en una situació de dorsal anticiclònica que fa de barrera a les possibles pertorbacions que ens puguin visitar des de l'Atlàntic. Almenys, de moment, perquè ja fa uns dies que els mapes insisteixen en una possible inestabilització, tot i que temporal, del temps de cara al cap de setmana, quan un front una mica més actiu arribaria a casa nostra. 

Cel variable, amb alguna gota

De moment els canvis hauran d'esperar i aquest dimecres els núvols baixos es mantindran sobretot al sector del litoral i prelitoral, aquest cop a la seva meitat nord, cap a la Costa Brava i les comarques de Girona. De fet, hi esperem algunes roines o plugims que més enllà de mullar el terra i aportar humitat a l'ambient no implicaran més conseqüències. A la resta del litoral els núvols probablement seran una mica més trencats.

Fora d'aquests sectors més propers al mar, el que dominarà serà el ressol, amb el pas d'alguns núvols alts i mitjans. No esperem l'aparició de massa boires matinals.

Cel variable a Lleida (Hèctor Alsinet)

El fred d'hivern no vol venir

Pel que fa a la temperatura seguirem en un ambient suau i poc fred. Les mínimes, sense gaires canvis, han quedat més altes al litoral nord perquè hem tingut presència de més núvols, però han estat un pèl més baixes a la costa sud on han sigut més trencats durant la matinada. De dia, el termòmetre es recuperarà en general, amb més estones de sol, exceptuant el sector de la Costa Brava, on el mercuri quedarà més frenat.

Per tant, les glaçades han quedat restringides un cop més als sectors d'alta muntanya i alguna raconada o vall del Pirineu. En general, hem començat el dia amb valors d'entre 2 i 10 ºC. Les màximes es mouran entre els 14 i 19 ºC, però arribaran als 20 a Ponent o a les Terres de l'Ebre.

Si fem un cop d'ull al meteograma, sembla que de cara a finals de setmana el termòmetre voldria començar a recular d'una manera una mica més clara; d'estar a uns 7ºC per sobre la mitjana a uns 1.500 metres a la vertical de Barcelona passarem a estar-ne un parell.

Meteograma previst per als propers dies a Barcelona (GEFS / TVC)

I dijous...

Repetirem la fórmula de cel encapotat i tapat a les comarques de costa i prelitoral i d'un cel més obert i amb sol com més a l'interior, sobretot al Pirineu i Prepirineu. Sembla que arribarien canvis a partir de divendres i sobretot durant el dissabte, amb el pas d'un front que ens portaria algunes precipitacions i una davallada de la temperatura que posaria els termòmetres més a prop del lloc on toca al mes de febrer.
