Es mantindrà la tendència marcada per una gran borrasca atlàntica, massa llunyana per tenir una incidència directa en forma de pluja a Catalunya, almenys fins al vespre, però amb arribada de nuvolositat i vents càlids, de ponent i sud-oest, moderats al litoral, que faran repuntar la temperatura.

Sortida del sol amb alguns núvols (Francesc Sarroca)

Núvols, clarianes i pluja al final

De nou, estarem pendents de l'arribada de núvols associats a les cadenes frontals que s'acosten des de l'Atlàntic. Els núvols seran més o menys espessos a estones. Durant el matí, veurem alguns núvols baixos acumulats pel litoral, i núvols més prims a la resta, de tipus alt i mitjà, en trànsit d'oest a est.

Al llarg de la tarda, es mantindrà el pas de núvols alts i mitjans, però la banda més compacta entrarà cap al vespre per l'oest. Segons els mapes renovats, començarà a ploure durant la nit cap al vessant sud de l'Aran i l'Alt Pirineu. Seria un petit tast del pas del front més actiu, previst per a dilluns.

Clara pujada de la temperatura

Tant a primera hora com al migdia, la temperatura pujarà 3 o 4 ºC a molts indrets, sobretot a l'interior. Les màximes més altes arribaran als 28 o 29 ºC, puntualment als 30 ºC, en punts de la vall de l'Ebre, per Ponent i al prelitoral central. Molts punts quedaran entre 24 i 27 ºC.

I dilluns...

Aquest cop, sí, la pertorbació enviarà un front actiu a casa nostra, però amb una gran pausa. La precipitació es concentrarà, de matinada, al vessant sud del Pirineu occidental. Cap al tard, el front començarà a escombrar el país. A mitjanit, haurà repartit precipitacions per tota la meitat oest de Catalunya. La matinada de dimarts, ho farà a la meitat oriental.
