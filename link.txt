Aquesta setmana les temperatures seran les que acostumarien a ser normals al juliol, amb un temps en què no acabarà de fer net la possibilitat de ruixats i tronades a les tardes, però amb un temps clarament protagonitzat pel sol.
 

Dimarts

A primera hora descarregaran ruixats i alguna tronada a la costa de Barcelona i al Camp de Tarragona, localment forts de matinada, que aniran deixant pas a un matí ja molt més assolellat, però amb temperatures que aniran a la baixa, i amb un ambient no tan calorós com els últims dies. El temps serà assolellat a la resta del país, tot i que amb nuvolades que creixeran a la tarda i que poden deixar alguna gota a les comarques gironines. A última hora, es poden repetir els ruixats a la costa central. 

Les temperatures seran una mica més baixes que les de dilluns, llevat de les comarques de Girona, on seran més altes. 

La Garriga (Marc Solé)

Dimecres

Tornarà a ser un dia que començarà amb alguns ruixats a la costa central i amb temperatures matinals una mica més altes. Els núvols no acabaran de marxar de cara a la tarda, fins i tot amb noves gotellades en alguns punts, especialment a les comarques gironines. A ponent i a l'Alt Pirineu, s'hi imposarà el sol. La temperatura es mantindrà normal per l'època.
 

Els propers dies...

Dijous, divendres i dissabte la inestabilitat anirà a més, i amb ella la possibilitat de nous ruixats i tempestes, que sembla que dissabte arribaran al seu màxim. 
