Diumenge, un petit solc d'aire fred acabarà de passar per la vertical de Catalunya. Entraran el mestral i la tramuntana, i actuarà el rebuf a la Costa Central. Tindrem un temps insegur, però sense cap pertorbació gaire definida, i això fa preveure un dia de ruixats caòtics. Els diferents models meteorològics mostren tendències força divergents. En qualsevol cas, poden ser fenòmens localment forts. El Servei Meteorològic de Catalunya ha activat avisos per intensitat de pluja.

Arc de Sant Martí a Sant Fost de Campsentelles (Lina Aguasca)

Cerç o mestral i tramuntana

Com diem, el vent del nord i el nord-est s'imposarà al llarg del dia als dos extrems del país, amb alguns cops forts de tramuntana a l'Empordà. El Servei Meteorològic de Catalunya ha activat l'avís per onatge a la costa empordanesa. Durant les hores centrals del dia, el vent de llevant o sud-est s'intensificarà a la costa i al prelitoral central.

Vent previst per a diumenge a les 15 UTC(WRF/3Cat)

Precipitacions de matí i tarda

El dia comença amb cel tapat i pluja en moviment pel terç nord, amb registres modestos. Serà durant el matí quan la pluja es focalitzarà al voltant del litoral i el prelitoral central i al quadrant nord-est. Al vessant nord del Pirineu també pot ploure, de manera més intermitent.
 

Bon dia! Pluja al #Radar @meteocat 📷Podeu seguir el temps actual a la secció "Quin temps fa ara?" al portal d'@eltempsTV3 ➡ https://t.co/x9cQfxOSHX #ElTemps3Cat pic.twitter.com/I3Npl5nQ5I
 Alberto Alcántara (@alcantara_alb) August 18, 2024

Durant la tarda, els ruixats i les tempestes continuaran al voltant del litoral i el prelitoral central i per l'interior del nord-est. També poden arribar al nord del Camp de Tarragona. Esperem fenòmens localment intensos, acompanyats de possibles calamarsades i registres abundants. Cap al vespre, tot anirà de baixa i només quedarà algun ruixat dispers entorn del prelitoral.

Cap a Ponent i les Terres de l'Ebre, farà més sol, sobretot a partir de mig matí, un cop passi la banda de núvols de primera hora.

Temperatura amunt i avall

El patró de vents i la presència de núvols i ruixats marcaran l'evolució antagònica de la temperatura: el cerç o mestral reescalfat farà pujar les màximes a la Costa Daurada i el mateix passarà amb la tramuntana en pocs punts de l'Empordà.

En canvi, la temperatura diürna baixarà fins a 3 o 4 ºC cap a l'Alt Pirineu i l'Aran, o cap a l'interior de les Terres de l'Ebre. On més es notarà la davallada serà en zones del nord-est on descarreguin els ruixats, amb baixades puntuals de 6 a 8 ºC.  A la resta, tindrem valors semblants o una mica més baixos que els de dissabte. Els valors més alts poden arribar a uns 35 o 36 ºC per Ponent, les Terres de l'Ebre i el Camp de Tarragona.

I dilluns...

La situació meteorològica tendirà a estabilitzar-se i el sol dominarà durant moltes hores, tot i que esperem una primera part del dia marcada pels núvols baixos residuals cap al litoral i prelitoral central. Les temperatures de primera hora seran més baixes en general, i les màximes es recuperaran de manera clara cap al nord del prelitoral i l'interior del nord-est.  
