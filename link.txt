Diumenge pujarà la pressió atmosfèrica i s'anirà retirant l'aire fred de les capes altes atmosfèriques. A mesura que passin les hores, tindrem un dia més tranquil des del punt de vista meteorològic, amb una temperatura en compàs d'espera davant l'arribada d'una nova calorada la setmana que ve. La tramuntana i el mestral continuaran bufant, amb més presència fins al migdia. El vent del sud dominarà a la resta del territori. 

Platja d'Aro (Esther Crespo)

Un cel variable

Tot que tendirem a l'estabilitat, encara arrossegarem la inèrcia de núvols baixos de les últimes hores. Durant la matinada i el matí, el cel encara estarà mig ennuvolat en punts del litoral i el nord-est. No es descarten alguns petits xàfecs dispersos i molt minsos de matinada i fins a primera hora del matí, entre el nord de la Costa Daurada i el nord-est. Farà més sol al sud i a l'oest del país.

A la tarda, els núvols baixos s'aniran esqueixant, però poden arribar alguns núvols alts pel nord. Cap al vespre, també s'acumularan núvols baixos al litoral sud.

Temperatura en ascens

La temperatura matinal pot pujar o baixar lleugerament, en funció de la nuvolositat residual i del vent de matinada. Pel que fa a la màxima, quedarà més curta al prelitoral sud, on entrarà abans la marinada, i pujarà cap al nord-est. Els valors extrems continuaran registrant-se a Ponent i en punts de l'interior de les Terres de l'Ebre, on s'arribarà als 35 °C. La temperatura s'enfilarà cap als 33 °C a la Catalunya Central, l'interior de l'Empordà o la zona de la conca de Tremp. 

 

Estiu a ple rendiment la setmana que ve

Tot indica que a partir de dilluns la temperatura començarà a remuntar i a situar-se en valors per damunt de la mitjana climàtica. Tornarà l'ambient d'estiu més rigorós que no hem tingut en molts moments del juliol. Així ho reflecteix el meteograma de la ciutat de Barcelona. 

Meteograma de Barcelona (GEFS / 3Cat)
