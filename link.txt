L'aire fred responsable del creixement de les nuvolades que les últimes tardes ens estan portant ruixats xàfecs i tempestes encara es mantindrà aquest dimecres. Ara bé, sembla que serà l'últim dia abans que es vulgui retirar de casa nostra de cara a dijous i en jornades posteriors. Serà aleshores quan els ruixats aniran clarament a la baixa, el temps es mostrarà menys inestable i la temperatura pujarà.

Un dia més de ruixats

De moment aquest dimecres al matí el cel aguantarà poc ennuvolat en general, només amb el permís d'alguns núvols alts i mitjans que aniran creuant el cel i d'alguna boira o boirina matinal. Serà altre cop entre mig matí i migdia quan les nuvolades vulguin començar a créixer amb més empenta.

Abans de l'hora de dinar ja es poden presentar els primers ruixats al Pirineu i al prelitoral, cap als Ports, les muntanyes de Prades o el Penedès. Els del Pirineu s'aniran desplaçant de nord a sud, passant pel Prepirineu i la Catalunya Central i fins i tot alguns mapes ens indiquen la possibilitat que arribin al pla de Lleida. En canvi, al litoral i a força punts del prelitoral el cel es mantindrà poc ennuvolat.

Com ja és habitual aquest mes de maig, aquestes precipitacions podran venir acompanyades de tempesta i de calamarsa o pedra i també podran ser localment intenses, per la qual cosa està activat l'avís del Servei Meteorològic Catalunya. La cota de neu se situarà entorn els 2.400 metres.

Arc de Sant Martí a Besalú (Ferran Oliver)

Temperatura sense canvis

Els termòmetres es mantindran sense canvis a destacar tot i petites variacions locals. Per tant, una matinada i primeres hores que del dia que han estat d'una temperatura força agradable, sense fred ni tampoc una fresca excessiva. Hem iniciat el dimecres amb mínimes entre els 8 i 15 graus en general.

Al migdia tampoc hem d'esperar canvis, amb una temperatura suau i agradable i repetirem valors màxims d'entre 20 i 25 ºC a gran part del país però de fins a 26 o fregant els 27 ºC a punts de les comarques del pla de Lleida.

I dijous...

L'aire fred en altura es retirarà d'una manera més clara i això farà que els ruixats, tot i que no desapareixeran, vagin a la baixa. A la resta tindrem el pas de núvols que deixaran un cel enteranyinat i emblanquinat, fins i tot tapat a estones, però no esperem pluja. Amb més núvols, la temperatura mínima quedarà una mica més alta. La màxima pujarà clarament, amb valors 3, 4 o fins a 6 ºC més altes que dimecres.
