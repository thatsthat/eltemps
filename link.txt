Tal com ens anaven indicant els mapes del temps, aquest dimecres es presenta com el dia més inestable de la setmana. Després d'un parell de dies de cel ennuvolat, però amb poca pluja, sembla que les precipitacions guanyaran terreny, també en forma de nevades al Pirineu. Tot plegat, de la mà d'un embossament d'aire fred en altura i d'un front fred i una petita baixa en superfície.
 

La precipitació va a més en un nou dia rúfol

Durant la matinada, els núvols s'aniran espessint i el dimecres serà un dia de cel pràcticament tapat arreu durant tota la jornada. Una nuvolositat que també deixarà algunes precipitacions. Al matí encara poques, però les primeres arribaran a les comarques de Ponent, l'Ebre i de l'Alt Pirineu. Seran febles i aniran avançant de sud-oest cap a nord-est.

A partir del migdia, tot i que de manera irregular, podran afectar pràcticament qualsevol punt del país, des del Pirineu i Prepirineu al litoral, passant per la Catalunya Central. Tot i que en general no serà cap gran ploguda, durant la tarda sí que algun xàfec pot ser més intens i acumular quantitats de precipitació una mica més importants, sobretot entorn la costa central. Pel que fa a la cota de neu, la trobarem situada al voltant dels 1.600 metres.

Molts núvols a L'Estany (Jaume Rovira)

Malgrat el canvi, poc fred

La temperatura de primera hora del matí ha tornat a ser molt suau, de nou per la presència de núvols i de la circulació de sud-oest prèvia al pas del front. De dia, els termòmetres quedaran més frenats per la falta de radiació solar, però també perquè la temperatura començarà a baixar amb el pas de l'embossament d'aire fred.

Per tant, no hem tingut glaçades matinals fora del Pirineu per començar el dia, i en general ens hem mogut entre els 3 i 9 °C. Les màximes baixaran una mica i ballaran entre els 10 i 16 °C.

I dijous...

La jornada començarà amb ambient més fred, però de dia la temperatura es recuperarà amb més estones de sol. Les boires matinals donaran pas al domini de l'ambient assolellat, amb el permís d'alguns núvols prims i alguns d'una mica més importants al sector del Pirineu. El mestral a l'Ebre i la tramuntana a l'Empordà es deixaran notar una mica.
