Dimecres, la massa d'aire càlid retrocedeix una mica, prou com per desactivar els avisos per calor, tot i que no deixarem de parlar de temperatures per sobre de la mitjana. El vent del sud pot deixar algun cop fort durant la tarda cap al sud de Ponent. 

Posta del sol a Gualta(Manel Cruz)

Sol i núvols prims

Serà un dia marcat pel pas d'alguns núvols prims, que han estat abundants de matinada, es veuran més dispersos durant el matí i, de nou, aniran en augment durant la tarda. A banda, creixeran algunes nuvolades més compactes cap a l'oest del Pirineu i al voltant dels Ports. No es pot descartar alguna gotellada a l'extrem nord. Al final del dia, s'acumularan alguns núvols baixos al sud de la Costa Daurada.

Temperatura en lleuger descens

La temperatura de primera hora ha estat semblant a la de dimarts, ha pujat o baixat lleugerament en funció de l'abast dels núvols prims de la matinada. On més ha pujat ha estat a l'Alt Empordà, per la tramuntana.

La màxima perdrà pistonada, especialment a l'interior de les Terres de l'Ebre i a l'Alt Empordà. A la resta, baixarà de manera menys notable. Les màximes més altes voltaran els 36 o 37 ºC per Ponent, o els 34 ºC a la Catalunya Central o a les Terres de l'Ebre. 

I dijous...

La calor tornarà a repuntar. El Servei Meteorològic de Catalunya ha activat un avís per aquest motiu a la zona de Ponent. Tindrem un dia entre assolellat i variable, amb possibilitat d'algun xàfec dispers al Pirineu. 

 

 
