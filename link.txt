La ventada s'intensificarà l'últim dia de la setmana, però el vent tindrà més component oest, i això farà que també es noti en altres indrets, diferents dels habituals dels dos extrems del país. A banda, tindrà l'efecte de portar temperatures més altes. El Servei Meteorològic de Catalunya ha activat l'avís per vent, onatge i nevades, a partir de la tarda i del vespre. Protecció Civil ha posat en prealerta el pla Neucat i en alerta el pla Ventcat.

Es reactiva la nevada

El sector més destacat, pel que fa a l'estat del cel, serà el Pirineu, on el vent de nord s'intensificarà i reactivarà la nevada, sobretot a partir del migdia. El matí serà de treva. La cota de neu baixarà dels 1.800 metres als 1.100 al final del dia.
 

Avís @meteocat per neu ⚠ Mapa de neu prevista en 24 hores per a diumenge + dilluns ❄ Més mapes a la secció "Previsió" del portal d'@eltempsTV3 ➡ https://t.co/kD660VSGrC #ElTemps3Cat pic.twitter.com/BLoC0vwqbV
 El temps (@eltempsTV3) December 21, 2024

A la resta de Catalunya serà un dia de cel variable, amb pas de núvols alts i formació de núvols de vent que, de nou, seran més abundants pel nord i nord-est. Al final del dia no es descarta algun xàfec al nord de l'Empordà.

Per últim, també cal destacar la boira. El dia començarà amb bancs de boira i núvols baixos en punts del centre i oest del país, i també al prelitoral sud, però l'entrada de vents de l'oest farà que es vagin desfent amb el pas de les hores.

Més vent a partir de la tarda

El cerç o mestral bufarà durant el matí, com el vent de nord al Pirineu. Durant les hores centrals del dia, el vent de component oest s'intensificarà per Ponent i la zona central de la costa i del prelitoral. A la Costa Brava la ventada revifarà a partir del vespre.  

Mapa de vent previst per a diumenge a les 15 UTC(WRF / 3cat)

Menys fred

Amb l'ajuda del vent, la temperatura pujarà, tant la mínima com la màxima. A primera hora tindrem valors 3 o 4 ºC més alts que dissabte en general. La diferència més gran respecte al dia anterior serà la zona de Ponent, on la màxima pujarà de manera notable amb el vent de l'oest i l'absència de boira. Els valors més elevats del dia es donaran a la meitat sud del litoral, amb registres de 17 a 19 ºC.

I dilluns...

El temps seguirà marcat pel vent de nord i nord-oest als dos extrems del país. També continuarà la precipitació i el torb al nord del Pirineu, sobretot durant la primera part del dia. La temperatura tornarà a davallar i la cota de neu se situarà cap als 800 metres. Estan activats els avisos per vent, onatge i neu.

Evolució de la temperatura per a dilluns a les 14 UTC(WRF / 3Cat)
