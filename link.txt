Després de posar punt final a l'onada de calor intensa que ha afectat Catalunya durant els últims dies i que desemboca aquest divendres en un episodi de tempestes fortes, el cap de setmana es presenta amb calor, però molt més suportable que no pas les últimes jornades. L'ambient serà canicular, l'habitual en aquesta època de l'any, però quedaran lluny els valors de fins a 42 o 43 graus registrats en comarques de l'interior.

Dissabte: matí de més sol, tarda amb nuvolades i algun xàfec

El dia començarà amb sol, però amb núvols baixos i alguns bancs de boira matinals en punts de l'interior del país fruit de la mateixa humitat dels ruixats i les tempestes que hi hauran descarregat divendres a la tarda. S'aniran trencant a mesura que avanci el matí i donaran pas a un ambient assolellat. A partir del migdia creixeran nuvolades en punts de muntanya de l'interior i que fins i tot podrien arribar a descarregar algun

xàfec local, sobretot al Pirineu més oriental i l'interior de les comarques de Girona, res a veure pel que fa a intensitat i extensió amb els de divendres a la tarda. Ja de cara al vespre, també podran aparèixer alguns núvols baixos a la meitat nord de la costa, que podran fer la guitza als que aprofiteu les darreres hores del dia per gaudir del sol i la platja.

 

Els termòmetres reculen

Les temperatures seguiran la tendència a recular, tant de nit com de dia. Les nits tropicals, per damunt dels 20 graus, quedaran més restringides a la costa i el prelitoral, tot i que encara es pugui fregar aquest valor en algun punt interior. Per tant, també deixem enrere els avisos per calor. Durant les hores centrals del dia, es mouran entre els 30 i els 33 graus, però encara podran arribar als 36-37 a Ponent, l'interior de les Terres de l'Ebre, la Catalunya Central i també cap a l'interior del Camp de Tarragona i del prelitoral sud. Calor de ple estiu, però lluny dels valors extrems. Es mantindrà el vent de mestral fins a migdia al sud del territori i la tramuntana durant gran part de la jornada al sector del cap de Creus. A la costa l'ambient serà xafogós.

Comparativa de la temperatura mínima prevista entre divendres i dissabte. Model WRF TVC

Diumenge, temps assolellat i nuvolades de tarda

El temps serà semblant al de la jornada de dissabte, dominat pel sol i tan sols amb boirines matinals interiors i alguns núvols baixos al litoral que s'aniran trencant. A la tarda, creixeran algunes nuvolades al Pirineu i en zones de muntanya de la meitat est del país. Podria caure algun xàfec però, si ho acaba fent, parlaríem de fenòmens locals i poc importants. Les temperatures es mantindran sense canvis destacables, fins i tot podran pujar un parell de graus, tret de la Costa Daurada, on els valors ja hauran augmentat dissabte. Desapareixerà el vent de mestral i de tramuntana i bufarà el de component marítim a la tarda, que mantindrà la sensació de xafogor a la façana litoral.

Mapa de temperatura màxima prevista per diumenge. Model WRF TVC

 

 
