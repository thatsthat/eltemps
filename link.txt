Arriba un nou canvi de temps, de la mà d'una línia d'inestabilitat i d'un solc d'aire fred en altura, amb temperatures d'uns -20 a -22 ºC a uns 5.500 metres, que alimentarà els xàfecs localment intensos, especialment entre el migdia i la tarda.

Tornen els ruixats

La nuvolositat ha anat en augment ja durant la matinada, de manera que hem començat el dia amb un cel força tapat, si bé hi haurà clarianes a l'est de Barcelona i a la Costa Brava. Les primeres precipitacions poden arribar cap al vessant sud del Pirineu occidental, i per les Terres de l'Ebre. A partir del migdia, s'aniran estenent per altres punts del sud i oest, i també pel Pirineu.

La tarda serà la part del dia amb més probabilitat de xàfecs amb tempesta, de forta intensitat, que poden afectar molts punts d'interior, i sobretot a les Terres de l'Ebre, el Pirineu, Prepirineu i nord de la Catalunya Central. A la costa, els ruixats seran molt menys probables, sobretot al litoral central i a la Costa Brava. La cota de neu baixarà d'uns 2.200 metres fins a uns 1.900 metres durant la tarda.

El canvi de temps que ens afectarà aquest dimarts pot deixar aiguats locals a l'interior passat el migdia. El Meteocat ha emès un avís de precipitació forta, superior a 20 mm en 30 minuts al Pirineu Oriental, la Catalunya Central, l'est de Lleida, el Priorat, el Baix Camp, la Conca de Barberà, el Baix Ebre i el Montsià.

Avís per intensitat de pluja previst per aquest dimarts a la tarda (Meteocat / 3Cat)

Temperatura

La temperatura de primera hora ha pujat lleugerament, pel que hem començat el dia amb menys fresca matinal. Les màximes quedaran condicionades pels xàfecs. Seran 3 o 4 ºC més baixes que dilluns per les Terres de l'Ebre, i també baixaran de 2 a 4 ºC en molts punts del terç nord. En canvi seran semblants al sector central de la costa i prelitoral, on encara arrbarem fins als 22 ºC.

I per Sant Jordi...

Torna la dorsal anticiclònica, es retira l'aire fred i el temps s'estabilitza. De matinada hi haurà nuvolades i alguns plugims a la costa de Barcelona o al prelitoral, que en alguns casos es poden mantenir fins a primera hora del matí. Vents moderats de mestral al sud de Tarragona, l'Ebre i nord de l'Emprdà, fins al migdia. Gaudirem d'una diada assolellada en general, i amb caloreta al migdia, amb valors d'entre 20 i 25 ºC a una gran part del país. A la tarda, podran créixer algunes nuvolades al nord-est, potser amb alguns xàfecs puntuals cap al Ripollès, Osona o la Garrotxa, ben poca cosa.
