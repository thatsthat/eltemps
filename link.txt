Comencem una setmana amb molt moviment meteorològic, amb predomini de fronts atlàntics que, amb més o menys intensitat, afectaran Catalunya durant uns quants dies. El primer arribarà aquest dilluns, acompanyat d'un solc d'aire fred que s'anirà acostant a Catalunya per les capes altes atmosfèriques.

Xàfecs dispersos i front cap al vespre

Serà un dia de cel força ennuvolat arreu, amb boires matinals i clarianes transitòries abans que arribi el front, que hauria d'entrar per Ponent cap a mitja tarda. Tindrem alguns xàfecs de matinada, més probables cap a l'oest de la Catalunya Central, més dispersos per l'interior de les Terres de l'Ebre o el vessant sud del Pirineu.

Molt probablement, tindrem unes estones de treva durant el matí, però cap al migdia, potser una mica abans, naixeran nous ruixats, més probables al llarg del Pirineu i Prepirineu, el nord de la Catalunya Central i el prelitoral. Cap al vespre, arribarà per l'oest una línia de precipitació més organitzada, que abastarà des de l'Alt Pirineu fins a les Terres de l'Ebre, i anirà avançant cap a l'est. Arribarà amb més força a comarques com el Solsonès, el Berguedà, la Cerdanya o el Ripollès. En canvi, pràcticament no es notarà al Camp de Tarragona, la costa i el prelitoral central i l'est de la demarcació de Girona.

Els xàfecs seran localment forts, poden estar acompanyats de tempesta i calamarsa, i poden acumular quantitats localment abundants, sobretot al sud del Pirineu i Prepirineu. La cota de neu encara estarà força alta, al voltant dels 2.400 metres. El Servei Meteorològic de Catalunya ha activat l'avís per intensitat de pluja.

Temperatura en descens

La temperatura de primera hora pot pujar o baixar lleugerament segons l'indret, mentre que la màxima tendirà a pujar 2 o 3 ºC al terç nord, i a baixar 2 o 3 ºC per l'oest de Catalunya. La màxima se situarà sobre els 22 o 23 ºC a la façana litoral i prelitoral, i cap als 23 o 24 ºC per Ponent.

I a partir de dimarts...

Dimarts entrarà més aire fred en altura, i les precipitacions continuaran repartides per moltes comarques, començant pel Pirineu i estenent-se durant la tarda. La cota de neu anirà baixant des dels 1.800 metres cap als 1.600 metres. El temps continuarà insegur, en principi fins dijous.

 

 
