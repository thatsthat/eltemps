Avui continuarem amb un temps bàsicament anticiclònic, però notarem alguns símptomes de canvi. La borrasca Boris, responsable de la situació d'alerta al centre d'Europa, s'eixamplarà i recularà una mica, i s'aproximarà al Mediterrani occidental. De moment, ens arribarà una mica més d'aire fred en altura.

Núvols alts a la Nou de Berguedà (Vicenç Rovira)

Vent de nord

El vent serà un aspecte destacat. Bufarà als dos extrems del país, de nord i nord-oest. La tramuntana serà més constant, i més forta al nord del cap de Creus, mentre que el cerç o mestral afluixarà unes hores a la tarda. El vent de nord també deixarà cops forts al Pirineu.

 

Vent previst per a dilluns a les 12 UTC(WRF / 3Cat)

Núvols alts

De cel assolellat del cap de setmana passarem a un cel mig enteranyinat a estones, pel pas de núvols alts que es mouran de nord a sud al llarg del dia. En el cas del vessant nord del Pirineu, la nuvolositat serà més compacta a partir de la tarda. Al final del dia pot plovisquejar de manera molt dispersa en aquest sector.

Temperatura amunt i avall

La temperatura de primera hora ha pujat en general, sobretot en els indrets ventosos, mentre que la màxima baixarà en cotes altes al Pirineu. A la resta de Catalunya, registrarem valors semblants o una mica més alts que els de diumenge. En punts de l'Empordà o la Costa Daurada, el vent reescalfarà la temperatura de manera més notable. Tindrem valors de 29-31 ºC a les Terres de l'Ebre, la Costa Daurada, la Catalunya Central i l'interior de l'Empordà, la Selva o el Pla de l'Estany.

I dimarts...

El vent de nord i nord-oest anirà evolucionant a nord-est i llevant. La temperatura diürna baixarà i augmentarà la inestabilitat. Ara per ara, esperem ruixats per a la segona meitat del dia, que s'iniciarien pel nord-est i anirien a més per la façana litoral durant el tram final de la jornada. Veurem com s'acaba recol·locant la pertorbació.

 

 
