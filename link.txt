Després d'un dissabte de nou amb ruixats, alguns d'intensos, sobretot cap a les comarques del sud del país i a prop del mar, aquest diumenge es presenta amb més estones de sol. Tot i això, el paraigua continuarà sent necessari en algunes comarques.

 

Risc de pluja intensa fins al migdia

Durant la primera meitat del dia serà quan la precipitació pugui ser més intensa, avançant des de la zona del Camp de Tarragona cap a les comarques de Barcelona i Girona. Les més importants descarregaran a la zona de la costa, on es mantenen activats els avisos per intensitat de pluja del Servei Meteorològic de Catalunya. En 30 minuts hi poden caure més de 20 litres per metre quadrat. També plourà al nord de les comarques de Ponent i al vessant sud de l'Alt Pirineu.

Al llarg del matí i migdia, la pluja s'anirà concentrant cap al nord-est del país, una zona que les darreres jornades ha quedat, en general, al marge de les precipitacions més destacables. A la vegada, s'aniran obrint clarianes a les comarques de Ponent i de les Terres de l'Ebre, amb sol o algunes estones de sol.

Nuvolades a Granollers. Jordi Tarrés

Primera tarda de tardor amb més clarianes i ruixats irregulars

A la tarda la dinàmica canviarà i els ruixats es presenteran de manera més inconnexa i irregular, en forma de nuvolades. Afectaran sobretot des del prelitoral cap a l'interior. D'aquesta manera, el cel quedarà més trencat i el sol perdrà la timidesa que ha tingut durant les darreres jornades, tret de la zona de l'Empordà i Costa Brava, on els núvols i algun xàfec podran fer una mica més el ronso. Les comarques de Ponent en quedaran més al marge, tot i que també podrà arribar algun ruixat a la zona del massís dels Ports.

Malgrat que les mínimes hagin quedat semblants a les d'ahir, amb més clarianes, la temperatura diürna encara pujarà una mica més i arribarem a valors superiors als 25 graus a Ponent, interior de l'Ebre i a punts del prelitoral.

I dilluns...

Farà més sol a les comarques de Lleida i del sud, però es mantindran alguns ruixats entre Barcelona i Girona al matí i a punts del Pirineu i del nord-est durant la tarda. Algun encara podrà descarregar amb certa intensitat i amb tempesta. La temperatura es mantindrà sense canvis importants o, fins i tot, podrà baixar a primera hora del matí, amb alguns bancs de boira baixa a l'interior.
