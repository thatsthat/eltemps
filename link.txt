La glopada d'aire càlid que arriba a casa nostra es continua reforçant amb xifres de temperatura cada vegada més elevades. A partir d'aquest dijous els valors a 850 hPa se situaran uns 6 ºC per sobre de l'habitual en aquesta època de l'any. Una situació que es mantindrà així uns quants dies i garantirà unes temperatures altes. Tot plegat amb l'anticicló de les Açores, tossut, que ens portarà un temps poc mogut, per la qual cosa tampoc hem d'esperar precipitacions.

Un sol que tindrà pocs impediments per brillar

Aquest dimarts tindrem un temps dominat pel sol. Un sol que no tindrà gaires impediments per lluir. Podem tenir alguna boira o banc de núvol baix matinal, que s'esvairà ràpidament i que també pot aparèixer en algun tram de la costa. També aniran circulant bandes de núvols alts poc importants. Durant la tarda algunes nuvolades faran l'intent de créixer en punts del Pirineu i d'altres zones de muntanya del terç nord del país, però no esperem que arribin a descarregar cap ruixat.

Cel blau i paisatge primaveral a Berga (Joana Canadell)

Termòmetres amunt: arriben els primers 35 ºC de l'any

La temperatura tirarà cap amunt, ho notarem ja a primera hora del matí, sobretot a les comarques d'interior, amb valors de temperatura mínima que en alguns casos han quedat 2, 3, o 4 graus més alts que aquest dimarts. Una tendència a la baixa a les comarques del nord-est, on ahir els núvols van impedir el refredament nocturn. Hem començat el dimecres amb valors d'entre els 12 i 19 ºC, i a tan sols dues dècimes d'assolir el primer valor tropical (>20 ºC) a l'estació meteorològica de Portbou.

Al centre del dia la temperatura també quedarà entre 2 i 4 graus més alta que avui i això implicarà que l'ambient sigui càlid. Arribarem als 35 ºC (i ja veurem si 36!), també per primera vegada aquest any 2025 a les comarques de Ponent i de l'interior de les Terres de l'Ebre. Arribarem als 33 a punts de la Catalunya Central o als 31 a l'interior de les comarques de Girona o la conca de Tremp. Uns valors menys disparats a la façana litoral, però aquí amb una mica de sensació de xafogor.

I dijous...

Es matindrà el temps estable i dominat pel sol, però amb possiblitat d'alguns núvols baixos/boires costaneres. La temperatura mantindrà la tendència a l'alça i assolirem els 36 ºC a Ponent i podem fregar els 35 a l'interior del nord-est. Els valors màxims per damunt dels 30 ºC sovintejaran en zones interiors, mentre seguirem atents al comportament de la temperatura nocturna per si s'assoleix la primera nit tropical d'aquesta temporada.
