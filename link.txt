 

Rematarem la Setmana Santa amb un dia sense gaires complicacions, dominat per la dorsal de l'anticicló, però amb un nou front atlàntic que s'està acostant a casa nostra.

Núvols en augment

De matinada, tindrem núvols residuals que poden deixar escapar precipitacions molt minses al vessant nord del Pirineu. El matí serà més aviat assolellat en general, amb alguns núvols baixos al nord-est i el nord del litoral central, i també per l'entorn del massís del Port.

A la tarda augmentaran els núvols a l'oest, per la proximitat del front atlàntic. Tindrem menys aire fred en altura, però encara repetirem algun ruixat de tarda, de caràcter moderat, però força dispersos i que deixaran quantitats minses o poc abundants. Els xàfecs, amb algunes tempestes, creixeran al llarg del Pirineu i el Prepirineu, i també cap a l'interior del nord-est. La cota de neu estarà al voltant dels 2.200 metres.

Temperatura cap amunt

A primera hora, l'ambient serà fresc o fred fora del litoral, tot i que la temperatura mínima pujarà una mica per l'interior. La temperatura diürna tornarà a pujar, sense gaire empenta en general, però sí de 2 a 4 ºC a l'oest de Catalunya. Per contra, baixarà lleugerament en punts del nord-est. Els valors més alts s'assoliran a l'Empordà, a Ponent i a l'interior de les Terres de l'Ebre, amb màximes al voltant dels 22 a 23 ºC. En general, estarem entre 17 i 20 ºC.

I dimarts...

Passarà una línia d'inestabilitat, reforçada per un nou solc d'aire fred en altura. Això reactivarà nous xàfecs, localment intensos, en principi més abundants a la meitat oest de Catalunya.
 

 
