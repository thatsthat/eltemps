La matinada de dijous encara marcarà temperatures nocturnes molt elevades, novament tòrrida a la Costa Central. Amb el final de la nit es donarà per tancada aquesta onada de calor que ens ha acompanyat des de dissabte passat. El resultat final ha estat de sis dies amb màximes de 40 ºC, amb un pic dissabte de 42,9 ºC a Vinebre i unes nits que han estat a tocar del que es considera nit roent, mínimes que no baixen dels 30 ºC, com va ser el cas de diumenge passat a Portbou, amb 29,8 ºC.

L'Escala (Lluís Roura)

Sol i tronades

Tindrem dos tipus de temps en un mateix dia: sol al matí, ruixats a la tarda. A partir del migdia començaran a créixer núvols en les zones de muntanya i els primers ruixats apareixeran al Pirineu i a punts del prelitoral. Durant la tarda, les pluges s'intensificaran a la Catalunya Central i al Prepirineu, amb tendència a moure's cap a l'altiplà central, cap a la Conca de Barberà i el Priorat. Els ruixats seran localment intensos, amb tempesta, amb possibilitat de pedra i fortes ratxes de vent.

Calor intensa sense arribar als 40 ºC

Som davant d'una jornada de calor forta, si bé les temperatures seran més baixes que dies enrere. Serà el primer dia, des del 26 de juny, que no tocarem els 40 C. Les màximes més altes del dia s'esperen a Ponent i a les Terres de l'Ebre, amb 38 ºC i puntualment 39. A la Catalunya Central rondaran els 35, i al litoral, els 32.

I divendres...

El temps serà similar a dijous. L'estat del cel passarà del sol del matí als ruixats de la tarda al nord del país, localment intensos i amb tempesta. La calor continuarà ben amunt, sense arribar a valors extrems durant el dia, però sí que ho seran en alguns trams de la costa durant la nit.
