Dimarts seguirem amb un temps marcat per la circulació de pertorbacions atlàntiques, amb poques repercussions a Catalunya en forma de precipitacions. Es notarà més l'efecte de les baixes pressions en el flux de vent.

Cel variable

El dia encara començarà amb la ressaca de Reis, amb alguns xàfecs dispersos de matinada pel nord-est, però el matí serà assolellat en general, amb restes de núvols al Pirineu i al nord-est i alguns bancs de boira a la Depressió Central que s'haurien de desfer al llarg del matí.

A partir de la tarda veurem més núvols alts i mitjans en trànsit i, a partir de mitja tarda, una mica de precipitació al Pirineu occidental. La cota de neu anirà pujant cap als 1.900 metres.

Cel enterbolit a la Vall de Boí (Víctor Fernández)

Tramuntana i mestral

El cerç o mestral marcaran el matí a les Terres de l'Ebre i al Camp de Tarragona, amb cops puntualment molt forts. També la tramuntana al sector de l'Empordà. Tots dos aniran afluixant al llarg del dia. Durant les hores centrals de la jornada, s'intensificarà el vent de ponent a la costa i el prelitoral central, i cap al vespre, el vent de sud als cims del Pirineu.

Temperatura en descens

La temperatura de primera hora serà clarament més baixa, sobretot a l'oest de Catalunya. Les glaçades recuperaran terreny, també fora del Pirineu, després d'unes matinades no gaire fredes. Les màximes també quedaran més curtes en conjunt, amb una baixada més notable, de 3 o 4 ºC, en punts del nord-est. Els valors més alts arribaran als 15 o 16 ºC per la meitat sud del litoral, puntualment als 17 ºC a les Terres de l'Ebre. En general, ens mourem entre 10 i 14 ºC.

I dimecres...

La temperatura tornarà a remuntar, fins a situar-se als 20 ºC al nord-est, amb vents de ponent reescalfats. Tot indica que, a partir de la tarda, arribarà un nou front atlàntic poc actiu. Cap al vespre, entraria precipitació per l'Aran i l'Alt Pirineu, amb una cota de neu d'uns 1.800 metres.

 
