Dilluns comença una setmana marcada per l'oposició entre un anticicló centrat als Balcans i una pertorbació al golf de Cadis, força estàtica a causa de la barrera de les altes pressions. Aquesta configuració portarà vents de component marítim, que tindran més incidència al País Valencià que a Catalunya.

Gregal i llevant

Com diem, el vent humit determinarà el temps de bona part de la setmana. Aquest dilluns bufarà entre llevant i gregal a casa nostra, amb alguns cops forts al litoral i prelitoral central i sud. Es manté actiu l'avís del Servei Meteorològic de Catalunya per onatge en alguns trams de la costa.

Vent previst per a dilluns a les 15 UTC (WRF / 3Cat)

Possibilitat de pluja

Un dia més, veurem el cel ben carregat de núvols durant tot el dia, potser amb algunes clarianes matinals cap al nord-oest. Tot i la presència de molts núvols, no registrarem quantitats gaire abundants en general. És una situació sense fronts definits, i els diferents models meteorològics mostren una mica d'incertesa pel que fa a l'hora d'entrada, distribució i quantitats de pluja.

El que sí que indiquen tots és que les precipitacions més importants es registraran al sud de les Terres de l'Ebre, al Montsià, al Baix Ebre i potser també al sud de les Terres de l'Ebre, però sobretot al voltant del massís del Port. En aquest sector anirà plovent, amb més o menys intensitat, durant tot el dia, però sobretot a la tarda. Els models que més carreguen, com l'Arome francès, marquen acumulacions de més de 120 mm entre diumenge i dilluns. Altres mapes, però, indiquen quantitats força inferiors. En qualsevol cas, el Servei Meteorològic de Catalunya ha activat un avís per acumulació de més de 100 mm en 24 hores.

A la resta del país, les previsions indiquen quantitats molt més modestes, d'entre 5 i 10 mm, tot i que també poden entrar des del mar alguns xàfecs més intensos i abundants per la meitat sud del litoral i prelitoral, i per l'interior del quadrant nord-est, sobretot al Pirineu Oriental. La cota de neu pujarà d'uns 1.400 metres inicials fins als 1.600 al Pirineu i 1.800 metres a la resta. Els xàfecs més intensos, amb possibilitat de tempesta, arribarien entre mig matí i mitja tarda. Al final del dia, la precipitació tendirà a concentrar-se a l'extrem sud.

Temperatura en ascens

Venen uns dies amb una temperatura lleugerament per sobre de la mitjana climàtica per a l'època. Dilluns, la mínima pujarà entre 1 i 4 ºC en general, amb la pujada més notable cap a Ponent.

Les màximes seran semblants o una mica més altes que les de diumenge en general. La pujada serà de 3 a 5 ºC en punts de Ponent, les Garrigues o el nord de les Terres de l'Ebre. Els valors més alts arribaran als 17 o 18 ºC per Ponent i, puntualment, al prelitoral central. En general estarem a entre 10 i 15 ºC.

I dimarts...

El flux de llevant farà arribar més pluges a la façana mediterrània. En el cas de Catalunya, la pluja quedaria concentrada a les Terres de l'Ebre, principalment al Montsià i al Baix Ebre. Entre diumenge i dijous a la nit, diferents models indiquen acumulacions molt diverses en aquest sector, que van des dels 150 fins als 300 o 400 mm en cinc dies de pluja. Veurem com evoluciona la situació.

Pluja acumulada en 24 hores prevista per a dimarts (WRF / TVC)

Al País Valencià, també hi ha incertesa, tot i que segur que la pluja serà més abundant i general. De moment, tot indica que les comarques de muntanya de Castelló seran les que rebin més pluja.
 

 

 
