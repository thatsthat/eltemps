El fred arriba, serà efímer, però tindrem un breu tast d'un ambient de tardor. De fet, el pronòstic pel que queda de mes no mostra l'arribada de calor fora del que és normal, com sí que havia passat altres anys. La temperatura més alta del que portem de setembre es va registrar el dia 2 a Seròs amb 33,9 ºC. Si s'acabés el mes ara, seria semblant a la màxima absoluta del setembre del 2017, amb 34,2 ºC a Torroja del Priorat. D'aleshores ençà, cada setembre se superen els 35 ºC, amb una màxima el 2016 mai assolida fins aleshores de 41,6 ºC a Vinebre.

Enfarinada a les cotes altes del Pirineu occidental (Josep M. Harris)

Sol i vent de nord

De matinada hem tingut algunes dècimes de precipitació pel quadrant nord-est, però el dia comença amb sol gairébé arreu del país. Tenim algun banc de boira o boirina pel nord-est. En paral·lel, també s'acumulen núvols baixos a la Vall d'Aran i al vessant nord de l'Alt Pirineu. Pot precipitar tímidament, en forma de neu a partir dels 1.800 metres. Una nevadeta feble que no passarà d'enfarinada, la primera de la temporada.

A la tarda, es mantindrà el cel assolellat en general, i s'aniran trencant els núvols al Pirineu. Per contra, apareixeran alguns núvols d'evolució sobre la serralada Transversal i el Montseny, i en punts del Prepirineu. Seran localment amenaçadors, però serà difícil que deixin gotellades.

D'altra banda, s'esperen ventades fortes de cerç o mestral a les Terres de l'Ebre i punts del Camp de Tarragona fins a mig matí, que després passaran a moderades. Pel que fa a la tramuntana, bufarà fort durant tot el dia a l'Empordà. El vent de nord als cims del Pirineu també anirà baixant a partir del matí. 

Ambient de tardor

La fresca al litoral i el fred a l'interior el notarem de bon matí. Hem tingut les primeres glaçades de la temporada. A la costa, les mínimes més elevades volten els 16 ºC. Pel que fa al migdia, les temperatures màximes més altes del país s'acostaran als 26 ºC a les Terres de l'Ebre i al sud de la Costa Daurada, mentre que al Pirineu no passaran dels 20 ºC. Molts valors quedaran entre 18 i 23 ºC.

I el cap de setmana...

Amb el cap de setmana arriba l'estabilitat atmosfèrica, amb el domini del sol i una clara recuperació de les temperatures diürnes. En canvi, la fresca o el fred es mantindrà a primera hora del dia i al capvespre.

 

 
