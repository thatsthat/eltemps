Ara sí, ja tenim l'embossament d'aire fred o dana a sobre. Amb el pas dels dies la predicció de la seva trajectòria ha anat canviant i, per tant, també el pronòstic del temps va fer un gir respecte als mapes dels caps de setmana. Amb un horitzó temporal menor, sembla que el pronòstic es va perfilant, i sembla que aquest dimecres serà el dia més inestable de la setmana, tot i que, com sempre diem, són situacions en què sempre hi pot haver alguna sorpresa que s'escapi de la modelització. 
 

Paraigua a prop

Serà un dimecres on la pluja farà acte de presència sobretot a la costa i al prelitoral. Serà als dos extrems, és a dir, a la Costa Brava i a les Terres de l'Ebre on aquesta precipitació pot ser més continuada i localment forta. Per aquest motiu està activat un avís del Servei Meteorològic de Catalunya. Al sud de Catalunya les quantitats acumulades podran arribar arribar als 100 mm. Ara bé, de manera dispersa també plourà a la Catalunya Central o fins i tot podrà arribar al pla de Lleida o a punts del Prepirineu. On serà més difícil que plogui serà al nord de les comarques de Ponent o al Pirineu. Potser sí que ho acabarà fent al sector més oriental, amb una cota de neu al voltant dels 1.700 metres, més baixa a primeres hores del dia.

Cel tapat a Vilafant (Víctor Prieto)

Temporal marítim

Haurem d'estar atents a un altre factor, el temporal de mar, que aixecarà onades de més de 2 metres i mig al llarg de tota la costa, i fins i tot podran fregar els 4 metres al nord de la Costa Brava, a l'entorn del cap de Creus. Una mar remenada que anirà acompanyada també de ratxes fortes de vent a primera línia de mar o també a les zones elevades de la serralada litoral i prelitoral.
 

Ambient hivernal a primera hora

La temperatura que tindrem al començar el dimecres serà freda, hivernal fins i tot en molts casos, i per tant ens haurem d'abrigar. Un contrast que notarem més perquè veníem d'unes jornades d'ambient atípicament suau per a les dates. Així doncs, els termòmetres es mouran entre els 5 i 10 graus a gran part de l'interior, per sota d'aquesta xifra al Pirineu i a l'alta muntanya, i només lleugerament per sobre dels 10 a primera línia de mar. Al migdia, la temperatura es voldrà recuperar, tret dels llocs on el cel es mantingui més tapat i hi pugui anar plovent, però el termòmetre es resistirà a arribar als 20 graus allà on més s'enfili.

Temperatura prevista per a dimecres a primera hora (Model WRF / TVC)

I dijous...

El temps tendirà a estabilitzar-se i la temperatura a recuperar-se. Ambient assolellat en molts casos, amb restes de núvols i algun ruixat que aniran marxant per les Terres de l'Ebre al matí i algunes nuvolades de tarda, sobretot en punts del nord-est del país. El mar, tot i que continuarà picat, anirà perdent pistonada.
