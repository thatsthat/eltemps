Aquest diumenge, el petit solc d'aire fred en alçada es retirarà i això afavorirà que tinguem un temps més estable. Les nuvolades no tindran tanta ajuda per desenvolupar-se. Les clarianes i el vent de sud propiciaran un augment de la temperatura.

Intervals de núvols a la Segarra (Josep Regí)

Més sol

El dia ha començat amb núvols alts i mitjos en trànsit d'oest a est i restes de núvols baixos acumulats en punts del litoral i el prelitoral. Estan situats al voltant de la Costa Daurada i el sud de la Costa Central, i alguns també cap a Ponent. Aquests núvols s'aniran esquerdant durant les hores centrals del dia, però no marxaran del tot en el cas del litoral sud. De cara al vespre està previs que tornin a augmentar. És probable que també se'n formin en altres punts del litoral.

A banda, tindrem nuvolades de calor durant les hores centrals del dia, localitzades en punts de muntanya. En principi, sense l'aire fred en alçada, tindran més dificultats per derivar en ruixats. Si ho fan, serà de manera aïllada, més probablement cap a l'extrem nord del Pirineu.

Temperatura cap amunt

La temperatura es recuperarà de la baixada de divendres i dissabte, sobretot la temperatura màxima en punts de l'interior i, sobretot,  al voltant d l'Empordà, on el vent de sud s'intensificarà durant la tarda. Durant les hores centrals del dia, les temperatures s'enfilaran per sobre dels 30 ºC en una gran part del país i arribaran a 37 ºC per Ponent i als 34-36 ºC en diversos punts de la Catalunya Central, l'interior del nord-est i el prelitoral.

 

I dilluns...

Arribarà, de nou, més aire fred, de la mà d'una cua frontal. El risc de xàfecs i tempestes augmentarà a l'extrem nord. Abans, però, la temperatura encara tindrà temps per pujar una mica més.

 

 
