El temps canviarà una mica a partir d'avui. No es tracta d'un gran canvi, però sí d'un lleuger augment de la inestabilitat i d'un cert descens de les temperatures.

Roses (Mercedes Creus de Fortuny)

Més sol que no pas núvols

Aquest divendres serà un altre dia majoritàriament assolellat, de nou amb alguns núvols baixos al matí al litoral sud a primeres hores del dia, i també amb alguns bancs de boires o boirines en punts de l'interior. Els núvols del litoral no acabaran de trencar-se a la Costa Daurada, i a la tarda creixeran nuvolades al nord del país, encara sense precipitacions.

La cosa començarà a canviar durant aquesta nit i matinada. Potser a última hora arriba algun xàfec cap a l'oest del Pirineu. De mantinada, podran afectar altres punts a l'oest i el sud del país.  

Forta calor

La temperatura de primera hora ha pujat entre 1 i 3 ºC en general, però la màxima baixarà una mica respecte a ahir en alguns casos. De tota manera, encara podem registrar valors de 38 ºC per Ponent, o de 34 i 35 ºC per les Terres de l'Ebre, la Catalunya Central o l'interior del nord-est.

El cap de setmana...

Dissabte començarà amb restes de núvols dels ruixats nocturns, amb moltes boirines o bancs de boira allà on n'hi hagi hagut durant la matinada, i amb els últims xàfecs en retirada des de la Catalunya Central cap al Pirineu. El sol s'anirà imposant al llarg del matí, però a la tarda els ruixats reapareixeran a l'interior de les comarques gironines i del nord de Barcelona, localment amb alguna tempesta. La temperatura serà més baixa, tret de punts del litoral i prelitoral sud, on pot pujar pel vent. Diumenge tornarà a ser un dia amb sol, i a primeres hores amb boirines. La tarda també serà de nuvolades al Pirineu i d'alguns ruixats i tronades, més probables a l'Aran i l'Alt Pirineu.

Manlleu (Ramon Vila)
