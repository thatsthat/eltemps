L'embossament d'aire fred es mantindrà basculant, tot i que força estacionari, al centre del continent europeu. A casa nostra, per tant, tindrem un temps més estable, amb els ruixats a la baixa, però la presència d'una mica d'aire fred encara a les capes altes de la troposfera farà que el temps no es vulgui acabar d'estabilitzar del tot: així, doncs, sol amb matisos. Pocs canvis, amb barreja de sol i núvols Tot i que continuarà predominant l'ambient assolellat, el cel ja no estarà tan serè, perquè circularan bandes de núvols alts però sobretot perquè tindrem nuvolades a la costa i al prelitoral de les comarques entre Barcelona i Girona. Aquí hi esperem alguns ruixats al llarg de la jornada. Com que poden ser intensos, estan activats els avisos per intensitat de pluja del Servei Meterològic de Catalunya. A més a més, a partir del migdia hi haurem d'afegir nuvolades que poden deixar un cel més ennuvolat a les comarques del nord-est i al Pirineu. Fins i tot és possible que hi acabi descarregant algun altre ruixat, que s'afegirà als que encara faran el ronso damunt el mar però fregant puntualment la línia de la costa.
Fred al matí, suavitat al centre del dia La temperatura pot començar a pujar una mica en alguns casos, però ho farà d'una manera tan tímida que encara ho notarem poc. Serà un nou dia de fresca o fred, a l'interior, durant les hores nocturnes, i de suavitat i bonança al centre de la jornada. Hem arrencat el dijous amb valors sota zero a l'alta muntanya i d'entre 6 i 13 graus a les comarques interiors. Novament els valors més alts se situaran cap a la façana marítima, al voltant dels 16 o 17 ºC. Al migdia, si fa o no fa, ens mantindrem en els mateixos valors de les últimes jornades. En general a les màximes els costarà passar dels 20 o 22 graus, però sí que arribaran fins als 25 o localment als 26 a les Terres de l'Ebre i al Camp de Tarragona, a causa del vent de mestral. Un vent de mestral i també de tramuntana que sembla que acabaran desapareixent del tot a mesura que avanci el dia. #mapa_refixed {height:800px}@media (max-width: 767px){#mapa_refixed {height:550px;}} I divendres... Tindrem moltes estones de sol i la possibilitat de ruixats disminuirà. Novament, els núvols més importants del dia els esperem al quadrant nord-est del país. La temperatura pujarà un parell de graus, tant les mínimes com les màximes.
