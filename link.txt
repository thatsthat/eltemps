Poques novetats pel que fa al temps. Ens trobem entre dues pertorbacions. La pertorbació de l'Atlàntic s'acostarà a casa nostra, se situarà al centre de la península Ibèrica, i això ens portarà una nova entrada d'aire càlid que farà pujar les temperatures. Seran valors normalitzats per a l'època de l'any o una mica més amunt.

La Roca del Vallès, Marc Solé

Sol amb algunes nuvolades de tarda

Matí amb cel enterbolit per alguns núvols alts i alguns núvols baixos matinals al litoral i prelitoral sud. Alguna boirina matinal al Prepirineu i a la resta, sol. Ambient menys fresc a primera hora.

 

A la tarda creixeran nuvolades al Pirineu i Prepirineu, on no es descarta algun ruixat aïllat, més probable cap al nord-est, sobretot al Ripollès, Osona i Garrotxa. Seran, en conjunt, febles.

 

Temperatures cap amunt

L'ambient serà més càlid, les mínimes ja quedaran una mica més altes i les màximes arribaran amb més facilitat als 30 graus a més comarques. Els valors més alts, a Ponent i interior de l'Ebre, entre els 33 i 34 graus.

 

I els pròxims dies...

Es notarà més l'entrada d'aire càlid i fins dijous continuarà pujant la temperatura. Màximes que rondaran els 35 graus a Ponent i interior de l'Ebre. Dimecres hi haurà calitja, a causa de la pols en suspensió. Tant dimecres com dijous no es descarta alguna tronada al Pirineu.
