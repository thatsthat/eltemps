Després d'un divendres en el que es mantenen els intervals de núvols, amb xàfecs al nord-est i que ha estat marcat de matinada per les fortes pluges a l'Empordà, el cap de setmana estarà marcat per l'anticicló a Catalunya, però el centre d'altes pressions no garanteix l'estabilitat per si mateix. A les capes altes atmosfèriques encara tindrem aire fred, i els vents humits i la convergència de vents farà que no desaparegui la possibilitat de ruixats, sobretot dissabte.

Dissabte variable i amb xàfecs

La boira guanyarà protagonisme a la vall de l'Ebre i també a la Catalunya Central. Cap al nord de la Depressió Central, trigarà a aixecar-se.

Pel que fa a la precipitació, no hi ha coincidència en tots els models meteorològics, però tot indica que no podem abaixar la guàrdia: entre la matinada i el matí poden entrar nous xàfecs, localment intensos, cap a l'Empordà. El Servei Meteorològic de Catalunya ha activat l'avís per intensitat de pluja. El matí serà de més núvols baixos cap a la façana litoral i més clarianes a la resta.

A la tarda, arribaran núvols alts i mitjans per l'oest, mentre que també es desenvoluparan nuvolades al Pirineu i el Prepirineu i al prelitoral, amb possibilitat d'alguns xàfecs.

Compte, perquè alguns mapes indiquen que, a partir del vespre, els xàfecs es poden reactivar entre l'interior del Camp de Tarragona, la Costa Daurada i la Costa Central. Però caldrà analitzar les actualitzacions per confirmar aquesta possibilitat.

Temperatura sense grans canvis

La temperatura es mantindrà una mica per sobre de la mitjana climàtica per a l'època. Molts valors de primera hora voltaran els 9-12 ºC. Al migdia, tindrem valors de 23 ºC a les Terres de l'Ebre i la Costa Daurada, i d'uns 21 o 22 ºC a Ponent, la Catalunya Central i el litoral i el prelitoral central.  

Diumenge, amb mestral i tramuntana

Es mantindrà aquesta situació una mica indefinida, amb un anticicló que enviarà cerç o mestral i tramuntana als dos extrems del país, amb cops forts, i amb presència d'aire fred en alçada.

Més sol, però també boira i algun xàfec

D'entrada, cal dir que es repetiran els bancs de boira, en punts de les Terres de l'Ebre i de la Catalunya Central. Localment, poden persistir per l'altiplà central. També esperem un cel ennuvolat al vessant nord del Pirineu al llarg del dia. Pot ploure o nevar de manera intermitent, amb una cota d'uns 2.200 metres. Durant el matí, també pot caure algun xàfec a la resta del Pirineu o punts d'interior del nord-est.

A la resta de Catalunya, el dia serà de cel poc ennuvolat en general, tot i que passaran algunes bandes de núvols alts o mitjans.

Màximes de fins a 22 ºC

La temperatura de primera hora baixarà una mica en conjunt, potser fins a 2 o 3 ºC en punts de la meitat oest. Pel que fa a les màximes, pujaran 3 o 4 ºC a l'Empordà, i més lleugerament en altres punts del nord-est i de la Costa Central. Al terç oest, poden baixar 1 o 2 ºC. Els valors més alts del dia arribaran als 22 ºC al litoral i el prelitoral.
