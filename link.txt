Comença una setmana que pot portar un canvi de temps molt important. D'entrada, un potent anticicló s'anirà situant sobre el Regne Unit. Enviarà vent de nord i nord-oest a Catalunya. Però el més rellevant és que propiciarà una entrada d'aire fred que pot acabar situada sobre la península Ibèrica. Veurem com va evolucionant tot plegat. De moment, el dilluns serà un dia força estable.

Tramuntana i mestral

El vent de nord bufarà tot el dia a l'Empordà, amb cops forts, mentre que el cerç o mestral bufarà amb més intensitat fins a primera hora del matí i a partir del vespre. Aquesta configuració permetrà un mínim rebuf, amb vents de component est, a la Costa Central. A més a més, la tramuntana anirà remenant la mar a la Costa Brava. El Servei Meteorològic de Catalunya ha activat l'avís per onatge.

Mapa de vent previst per a dilluns a les 12 UTC (WRF / 3CAT)

Sol, boira i núvols al Pirineu

El vent de nord acumularà núvols al vessant nord del Pirineu, on continuarà precipitant de manera intermitent i amb quantitats molt poc abundants. La cota de neu estarà al voltant dels 2.000 metres.

Per altra banda, tornarem a tenir bancs de boira força extensos, que agafaran part de la vall de l'Ebre i la depressió central. S'aniran reduint durant el matí, però localment es poden mantenir en alguns punts de l'oest, cap a la Noguera o la Segarra. També durant el matí veurem alguns núvols alts i mitjans dispersos a la façana oriental.

La tarda serà assolellada, amb restes de boires o boires altes per l'oest, i amb alguns núvols d'evolució cap al quadrant nord-est. Al final del dia, notarem l'acostament de l'aire fred, amb un augment de la nuvolositat per l'extrem nord del país.

La temperatura es resisteix a davallar

Un dia més, esperem unes temperatures amb pocs canvis. Poden baixar lleugerament, tant les mínimes com les màximes. Al migdia, tindrem valors d'uns 22 ºC pel litoral i prelitoral, i d'entre 14 i 19 ºC en molts punts d'interior.

I dimarts...

La temperatura començarà a davallar, sobretot pel terç nord. Tindrem precipitacions poc abundants al vessant nord del Pirineu, amb vent de nord i nord-oest reforçat. És probable que comenci un canvi de temps amb pluges a les illes Balears, i potser alguns xàfecs s'acostaran a la Costa Daurada.

En tot cas, està tot obert: entra una bossa d'aire fred i, depenent de la seva posició final i de com es configurin les altres condicions atmosfèriques, la pluja arribarà un dia o un altre, amb més o menys abundància i a indrets diferents. Caldrà seguir les actualitzacions dels diferents mapes del temps.

 
