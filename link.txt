El centre de l'anticicló continuarà desplaçant-se cap al centre d'Europa durant el diumenge. Amb aquest moviment, es tallarà el flux de vent de nord a Catalunya, i passarem a vents de component sud. Això iniciarà un període de recuperació de la temperatura.

Sol, núvols prims i núvols baixos

Tot i que el dia serà força estable, no serà assolellat del tot. De fet, ha començat amb un xàfec de matinada al voltant de la Costa Central, més concretament a la ciutat de Barcelona. Els registres han estat d'entre mig i 2 mm.

Un cop es faci de dia, veurem el cel lleugerament variable, amb presència de núvols de diferents tipus. D'entrada, veurem alguns núvols baixos residuals, repartits pel litoral i prelitoral central i nord a primera hora del matí. A més a més, també veurem bandes de núvols alts, més o menys trencades, en trànsit d'oest a est, sobretot al matí i a l'inici de la tarda. Deixaran el cel enteranyinat a estones. Amb el pas de les hores s'imposarà més el sol per l'oest.

La temperatura, en lleuger ascens 

El vent de sud suavitzarà lleugerament la temperatura. A primera hora, ha pujat en mols indrets, amb l'excepció de punts de les Terres de l'Ebre, Ponent, el Camp de Tarragona i del nord-est, os es notarà la baixada de la intensitat del vent. Durant les hores centrals del dia, la temperatura pujarà clarament al Pirineu i en punts del prelitoral nord, i també a l'interior de les Terres de l'Ebre. En canvi, baixaran localment a la Costa Daurada. Tindrem màximes de 25 a 26 ºC a les Terres de l'Ebre, el prelitoral central, i de 21 a 23 ºC en general.

I dilluns...

Es mantindrà el temps anticiclònic i el vent de sud-oest, que farà pujar la temperatura 3 o 4 ºC per l'interior, i una mica menys a la costa. Cel variable, amb núvols prims i núvols baixos al litoral.

 
