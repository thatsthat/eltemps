Han arribat uns dies de calma meteorològica, amb un ambient fred a les nits que continuarà les pròximes jornades, però no tant a alta muntanya, amb l'aparició de la inversió tèrmica. El responsable, l'anticicló, que es reforçarà a bona part del continent europeu durant la setmana.

Sol i boira

Aquest dimarts serà un dia completament assolellat a la major part del país, de cel ras i blau, tant al matí com a la tarda. Només hem d'esperar boires, que reapareixeran durant la matinada a les comarques de Ponent, en especial al pla de Lleida, punts de l'altiplà central entre l'Urgell i la Segarra, o també a la Noguera.

En general, s'aniran trencant amb el pas de les hores i, en principi, no esperem que persisteixin durant la tarda. De manera puntual algun altre banc de boira més localitzat es pot presentar en altres zones de la depressió central a primeres hores del matí.

Bora a Sant Guim de la Plana (Xavier Canal)

Fred matinal

La temperatura a primera hora del matí pot baixar una mica més a les zones més enclotades, però en canvi remuntarà un pèl al Pirineu. En tot cas serà una altra nit i matinada fredes i amb glaçades que s'estendran a bona part de l'interior del país.

De dia, pocs canvis hem d'esperar, la temperatura pot recular un pèl cap a l'Empordà i tornar a pujar una mica a la serralada pirinenca. Per tant, ens mourem entre els 11 i 17 graus en general, però podem arribar fins als 18 o 19ºC en punts de la costa i del prelitoral, amb un ambient més agradable. Haurem d'estar pendents de les boires perquè, a banda de condicionar la pujada del termòmetre, poden arribar a ser gebradores.

I dimecres...

Continuarem sota el domini de les altes pressions i, per tant, del fred nocturn, de l'ambient més agradable a les hores centrals de la jornada i de la repetició de la combinació de sol i boira. Bufarà una mica de tramuntana al nord del Cap de Creus i de mestral a les Terres de l'Ebre.

 
