Entrem en un cap de setmana que es presenta plujós. A diferència d'altres vegades, la regada ha de ser general, amb quantitats molt generoses cap al nord i nord-est. Tot plegat a causa d'una borrasca anomenada Jana, que actuarà des de Galícia, reforçada per una entrada d'aire fred en altura i per vents de sud i est, que alimentaran la precipitació. El punt d'inflexió serà l'arribada d'un front fred, que travessarà Catalunya entre la matinada i el migdia de diumenge. Protecció Civil ha posat en alerta el pla Inuncat.

Cel tapat i mala mar a Platja d'Aro(Viky Corominas)

Dissabte amb més pluja al nord i nord-est

Durant tot el dia aniran entrant xàfecs des de la façana litoral i en moviment de sud-est a nord-oest. Seran xàfecs més dispersos pel terç sud, i més continuats i abundants cap a l'interior del nord-est i al vessant sud del Pirineu, on s'aniran acumulant les quantitats més abundants. El Servei Meteorològic de Catalunya ha activat un avís per acumulació de pluja, de més de 100 mm en 24 hores a l'entorn del Montseny, la serralada Transversal i el massís de l'Albera. La cota de neu se situarà al voltant dels 1.800 o 2.000 metres, una mica més baixa al Pirineu oriental.

Cap al final del dia, arribarà per l'oest el front fred. Una banda de precipitació més extensa i homogènia, amb xàfecs localment intensos, que anirà travessant el país durant la matinada. Aquesta és la previsió de pluja del model WRF per a les pròximes hores.
 

Vent de sud i est

El vent predominant serà de xaloc, i bufarà amb cops forts al litoral i prelitoral, i més encara als cims del Pirineu, on es desencadenarà el torb. Precisament, en aquest sector pirinenc s'ha activat també l'avís per vent.

Cops de vent previstos per a dissabte a les 15 UTC(WRF / 3Cat)

Temperatura amb pocs canvis

A primera hora del dia es registraran valors 1 ºC o 2 ºC superiors als de divendres en general, o entre 2 ºC i 4 ºC més en punts del terç nord. En canvi, al migdia, la tendència general serà a baixar lleugerament. Només a l'extrem nord-est esperem una petita pujada dels valors màxims. Els registres més elevats es donaran a Ponent i, puntualment, a la zona del delta de l'Ebre, on es poden registrar 17 ºC o 18 ºC. En general, estarem entre 10 ºC i 14 ºC, amb una sensació una mica més freda pels vents humits.

 

Diumenge, regada més general

Diumenge la situació donarà un tomb, marcat per l'arribada del front fred per l'oest. Això portarà pluja més abundant a més comarques i un canvi del patró dels vents, que passaran a ser del sud i deixaran cops forts a la Costa Brava. S'ha activat un avís per onatge.

Cel cobert a Puigcerdà(Ramon Alberich)

Pluja que arriba per l'oest

Com diem, la matinada serà de pluja pel pas del front fred. Previsiblement, regarà totes les comarques del terç oest, i arribarà amb ganes a la Catalunya Central i al litoral sud i central. Hi ha un avís per intensitat de pluja actiu per la majoria de comarques catalanes.

Durant el matí, la precipitació acabarà de desplaçar-se cap al nord-est, on també s'ha activat un avís per intensitat, mentre es van obrint clarianes pel sud de Catalunya. Molt probablement, el gruix de la precipitació acabarà de caure al migdia o primera hora de la tarda. La cota de neu voltarà els 1.700 metres.

Al llarg de la tarda, darrere del front, quedarà una tarda variable, però encara pot formar-se algun xàfec dispers, més probable a l'entorn del massís del Port.

Temperatura amunt i avall

La temperatura de primera hora baixarà 2 ºC o 3 ºC per l'oest i es mantindrà a la resta. En canvi, les màximes quedaran lleugerament més curtes a l'oest i pujaran una mica a la façana litoral i el prelitoral, entre 2 ºC i 4 ºC a l'interior del nord-est. Els valors més alts arribaran als 17 ºC o 19 ºC al prelitoral central i a l'interior de l'Empordà.    
