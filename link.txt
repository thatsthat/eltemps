El temps del cap de setmana continuarà marcat per la inestabilitat: els vents superficials i l'entrada d'una nova tongada d'aire fred per les capes altes atmosfèriques afavoriran l'aparició de ruixats. El Servei Meteorològic de Catalunya ha activat avisos per intensitat de pluja. Les temperatures estaran al voltant dels valors normals per a la segona meitat d'agost.  

Ruixat sobre Tremp (Emili Sierra)

Dissabte, del sol als xàfecs al nord

Aquest dissabte ha començat assolellat en general, tot i que al llarg del matí aniran entrant alguns núvols prims per l'oest, en moviment cap a la costa. També, cap al sector costaner, poden acumular-se alguns núvols baixos. Durant les hores centrals del dia, bufarà vent del sud moderat, amb alguns cops forts, al litoral i el prelitoral, sobretot cap al sector central de la costa.

Serà a partir del migdia quan es començaran a desenvolupar les nuvolades més importants, al Pirineu i en punts del nord-est i el prelitoral. Inicialment, descarregaran xàfecs localment intensos al llarg del Pirineu, des de l'Alta Ribagorça fins a l'Alta Garrotxa. Cap al vespre, els ruixats i les tempestes també afectaran el Solsonès, el Berguedà i, sobretot, les comarques del nord-est: Osona, el Pla de l'Estany, l'interior de l'Alt Empordà, el Gironès, la Selva i, finalment, la costa del Baix Empordà. Hi ha possibilitat d'alguna calamarsada.

Alguns mapes també indiquen la possibilitat d'alguns tímids xàfecs al voltant del migdia cap al prelitoral, fenòmens molt puntuals i poc abundants.

Temperatura en lleuger ascens

Tant la temperatura mínima com la màxima d'aquest dissabte seran semblants o una mica superiors a les de divendres. Localment, les màximes pujaran més en alguns punts d'interior del centre del país. Les temperatures més altes s'assoliran entre el Segrià i el nord de les Terres de l'Ebre, on es registraran valors de 35-36 ºC. Arribarem a 34-35 ºC en punts del prelitoral i la Catalunya Central. En general, estarem entre 29 i 33 ºC.

Diumenge amb nous ruixats

El solc d'aire fred acabarà de passar per la vertical de Catalunya. Entraran el mestral i la tramuntana, i actuarà el rebuf a la Costa Central. En aquest cas, la pluja apareixerà ja durant el matí. Les precipitacions afectaran, principalment, la façana litoral central i l'interior del quadrant nord-est.

 
