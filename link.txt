Aquesta setmana continuarem sota la influència de l'arribada de pertorbacions atlàntiques. Aquest dimarts serà la borrasca Laurence que s'aproximarà a Catalunya, a la vegada que perd pistonada. Tot i això, encarà tindrà prou força per enviar-nos alguns fronts o línies d'inestabilitat que faran que el temps es mantingui inestable i les precipitacions continuïn sumant litres o centímetres entre aquest dimarts i dimecres.
 

Força núvols i precipitació irregular que va a més a la tarda

El matí començarà ja amb força núvols, però encara amb ullades de sol cap a les comarques del nord-est o també del Pirineu. Ràpidament s'acabarà tapant a tot arreu. Les primeres precipitacions arribaran de matinada a les Terres de l'Ebre i s'hi mantindran al llarg del matí.

Durant la tarda s'estendran cap a la resta, sobretot al litoral i prelitoral i al terç oest, tot i que seran més aviat irregulars i poc intenses. També tornarà la neu al Pirineu, tot i que a unes cotes una mica més elevades que els últims dies. Només veuran precipitació sòlida i de color blanc els sectors ubicats per damunt dels 1.400 metres.

Arc de Sant Martí damunt de Barcelona (Jordi Noya)

La temperatura tendeix a recuperar-se

Pel que fa a la temperatura, continuarà recuperant-se a poc a poc, perquè l'acostament de les borrasques atlàntiques farà que quedem sota la influència dels vents de sud, més temperats pel seu origen, a banda que el cel estarà més ennuvolat. Així doncs, les mínimes remuntaran sobretot a l'Ebre, Ponent i al Pirineu, amb mínimes 3 o 4 °C més altes que avui i un clar menor risc de glaçada. A la resta, xifres semblants. Els valors oscil·laran entre els 2 i els 9 graus, en conjunt.

Al migdia la tendència a l'alça serà menys marcada, però també podran pujar 1 o 2 °C, per la qual cosa més valors podran arribar als 15 °C. En general, ens mourem entre 11 i 15 °C, més baixes al Pirineu. La sensació serà igualment de fredor per la manca de radiació solar a les hores centrals del dia.

I dimecres

Serà una nova jornada de temps inestable, fins i tot més que la de dimarts, amb precipitacions que poden afectar qualsevol punt de Catalunya i ser una mica més abundants. Es mantindrà la nevada al Pirineu però pujarà dels 1.400 als 1.900 metres, perquè la temperatura anirà pujant fins a normalitzar-se per l'època. A la tarda s'obriran clarianes pel sud i ponent. Per tant, parlarem de fresca, però ja no del fred hivernal a què ha estat sotmesa Catalunya aquests darrers dies, fins i tot amb algunes glaçades tardanes. 

 
