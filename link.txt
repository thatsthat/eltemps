Hem començat una setmana que serà freda i que, de manera general, podríem qualificar d'hivernal. Un ambient fred que es mantindrà durant uns quants dies i que s'intensificarà durant les nits, perquè el vent anirà encalmant de manera progressiva i permetrà que l'aire fred es vagi assentant. La nevada s'aturarà després d'uns quants dies a la cara nord del Pirineu i el vent acabarà desapareixent. Ara bé, el temps no fa net i podríem tenir noves precipitacions amb l'entrada d'un vent de llevant que aportarà més humitat.

Alguns intervals de núvols, i algun ruixat

El cel serà variable, amb alguns núvols alts i mitjans que deixaran el cel mig ennuvolat, sobretot a les comarques de la meitat nord i est de Catalunya. En canvi, cap a Ponent o les Terres de l'Ebre el sol lluirà sense gaires impediments. A banda, tindrem núvols baixos al vessant nord del Pirineu, però ja amb una precipitació amb tendència a minvar durant les primeres hores de dimarts. Això sí, tot el que caigui serà en forma de neu fins a uns 800 metres.

També en punts de la costa central els núvols baixos podran deixar un cel una mica més tapat i, fins i tot, alguns ruixats dispersos. Seran més probables entre el Baix Llobregat i el Maresme, i no es descarta que de manera local afectin algun punt del prelitoral. També tindrem algunes boires matinals interiors, però que no seran persistents.

Núvols lenticulars a l'Escala (Lluís Roura)

Fred hivernal, amb un termòmetre frenat

La temperatura continuarà en descens, i amb un vent del nord que encalmarà en moltes poblacions i facilitarà la baixada del termòmetre. Per tant, l'ambient serà gèlid en molts indrets de l'interior i del Pirineu, i només quedarà poc per sobre dels 5 graus a la mateixa línia de la costa o en raconades on encara pugui bufar una mica més el vent.

Al migdia, als valors màxims els costarà passar dels 10 °C; les temperatures més altes arribaran fins als 12 graus, però en el conjunt del país es mouran entre els 6 i els 10 graus, amb uns valors negatius a l'alta muntanya, un dia més, durant tota la jornada.

I dimecres...

Els núvols aniran a més, i fins i tot esperem un altre augment de les precipitacions a la costa, el prelitoral, i en punts de la Catalunya Central, i també nevades al sector oriental del Pirineu. Haurem d'estar atents, perquè la cota de neu es mantindrà força baixa, al voltant dels 600 o 700 metres a primera hora del matí, pel que no seria impossible veure nevar a punts com Montserrat o La Panadella. L'ambient fred també es mantindrà.
