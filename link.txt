L'anticicló de les Açores s'anirà reforçant els pròxims dies, i això garantirà un temps més estable en general. Ara bé, el gradient de pressió entre aquest anticicló i una baixa situada al nord d'Itàlia farà que tinguem una ventada de nord destacable de cara a aquest cap de setmana. També hem d'esperar neu a l'Aran i cara nord del Pirineu, que quedarà exposada a l'entrada d'aire més humit procedent de l'Atlàntic.

Sol, núvols prims i precipitació feble a la cara nord del Pirineu

Aquest divendres serà una jornada majoritàriament assolellada. Començarem el dia amb algunes boires en zones interiors, sobretot de Ponent o de l'altiplà Central, que s'aniran esvaint al voltant de mig matí o migdia. També apareixeran núvols baixos en punts de la Costa Brava, nord de la Costa Central i del quadrant nord-est.

A la tarda tindrem creixement de nuvolades en zones de muntanya, sobretot del nord-est, però que difícilment arribaran a deixar ruixats, potser algun de molt local al voltant del Montseny. També arribaran bandes de núvols prims que avançaran d'oest a est i poden deixar un sol mig esmorteït a estones.

A l'extrem nord del Pirineu, entre la Vall d'Aran i el Pallars, el cel estarà més tapat durant tota la jornada i fins i tot hi pot precipitar molt feblement amb una cota de neu del voltant dels 1.400 metres.

Núvols poc importants a Palou, Granollers (Jordi Tarres)

La tramuntana i el mestral es reforcen

Després d'uns quants dies amb un lleuger flux de nord que ha fet bufar la tramuntana i el mestral febles als dos extrems del país, aquest divendres els dos vents es voldran reforçar, sobretot durant la tarda. Això farà que registrem ratxes de més de 70 a 80 km/h al nord de l'Empordà i cap a l'Ebre i que també entri el vent en sectors com ara les cotes altes del Pirineu o el sud de Ponent. Serà el preludi de la ventada important que esperem de cara a aquest cap de setmana i que també afectarà altres zones de Catalunya. 

Cops de vent previstos per a divendres al vespre (WRF / TVC)

Temperatura amb pocs canvis

De moment la temperatura es mantindrà sense canvis a remarcar. Començarem la jornada amb temperatures d'entre 4 i 11 graus, amb els valors sota zero concentrats al Pirineu. A les hores centrals de la jornada repetirem un ambient suau, que portarà els termòmetres lleugerament per damunt dels 20 graus a Ponent, a l'Ebre, a la Costa Daurada o a l'extrem nord-est del país, i entre uns 15 i 20 ºC a la resta del país.

I el cap de setmana...

Nevarà al vessant nord del Pirineu amb una cota de neu que dissabte baixarà fins als 1.000 metres. A partri d'aquesta cota s'hi poden acumular més de 20 cm, segons adverteix l'avís del Servei Meteorològic de Catalunya. A la resta, sol més enllà d'algun ruixat de tarda molt localitzat.

La notícia, però, serà el vent, que es reforçarà a gran part del país i ja ha fet activar avisos de perill. Les ratxes més fortes superaran els 100 km/h a cotes elevades del Pirineu i Prepirineu, al nord del cap de Creus i a les Terres de l'Ebre. També a les zones més elevades de la serralada prelitoral. Un vent que de manera menys virulenta però destacable arribarà a moltes poblacions. La temperatura recularà dissabte sobretot a l'interior i a muntanya, per tornar-se a recuperar diumenge.
