La dorsal anticiclònica, amb una entrada d'aire càlid, ha fet que comencem la setmana amb un temps ben estable i una temperatura que s'ha disparat aquest dilluns al migdia i tarda. Ara bé, estem a l'espera d'un petit embossament d'aire fred que es despenjarà des del centre del continent europeu i que pot arribar a Catalunya sobretot de cara a dimecres. Això ens portarà un nou canvi de temps, ara per ara no gaire actiu, en forma de més núvols, algunes precipitacions i una baixada del termòmetre.
 

Del sol als núvols

De moment, aquest dimarts ha començat amb un cel radiant arreu del país i es mantindrà així bona part de la primera part del dia. A partir del migdia i sobretot durant la tarda els núvols aniran a més des del mar i penetraran cap al prelitoral, la Catalunya Central i el Pirineu, tot i que les comarques de Ponent, de l'oest de la deperssió Central o del sector occidental del Pirineu se'n mantindran al marge.

Serà durant el vespre, doncs, quan esperem algunes precipitacions a punts de les comarques gironines o del Pirineu més oriental. Seran més aviat febles i poc abundants, amb una cota de neu que estarà situada al voltant dels 1.500 metres. Durant la nit i matinada s'estendran a més comarques.

Arribada de núvols a Vilobí d'Onyar (Roser Cortada)

La temperatura diürna recula clarament

La temperatura de primera hora ha tornat a ser ben suau: hem repetit una nit i matinada de poc fred i on la temperatura sota zero ha desaparegut pràcticament, tret d'alguna raconada pirinenca. En general, ens hem mogut entre els 5 i 12 graus.

Ara bé, la baixada de la temperatura màxima serà contundent, de 6 o 8 graus a la costa prelitoral i nord-est i de 2 a 4 a gran part de la resta del país. Un descens que no es notarà a punts del Pirineu o al pla de Lleida. El vent girarà a component marítim i deixarem enrere els valors tan disparats de primavera avançada registrats aquest dilluns que han portat als termòmetres per damunt dels 25 ºC. Només s'acostaran a aquest valor les comarques de Ponent. A la resta, ens mourem entre els 16 i 21 ºC en conjunt.

I dimecres...

Sembla que serà un dia més aviat rúfol, amb precipitacions que poden ser una mica més generals i un pèl més generoses. Les més importants, al terç oest del país. La cota de neu podrà baixar fins al voltant dels 1.400 metres i la temperatura continuarà en clar descens, sobretot a l'interior i a muntanya. La previsió final dependrà del posicionament de l'embossament d'aire fred en altura.
