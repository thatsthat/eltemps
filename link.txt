El cap de setmana estarà marcat per una calor intensa i un temps més aviat assolellat, però amb marge de moviment per a la formació d'alguns xàfecs o tempestes. D'entrada, hi ha un avís activat per calor nocturna per a la nits de divendres a dissabte i de dissabte a diumenge, i un avís per calor diürna per a dissabte.

Dissabte amb moltes hores de sol

El cel estarà assolellat durant moltes hores i en gran part del país. Es repetiran els núvols baixos matinals al sud de la Costa Daurada i punts de l'interior de les Terres de l'Ebre, que s'aniran desfent, i també les nuvolades de tarda al Pirineu i el Prepirineu. Podran derivar en algun xàfec o tempesta feble o moderada, amb més probabilitat a l'Alt Pirineu. Al final del dia, tornaran els núvols baixos al litoral sud. Durant la matinada, també n'arribaran a l'entorn del cap de Creus.

Màximes d'uns 40 ºC

La temperatura es mantindrà, grau amunt, grau avall, en valors molt propers als dels últims dies. La calor serà intensa i generalitzada, amb valors tropicals o tòrrids en molts casos durant la nit, i amb màximes al voltant dels 40 ºC a Ponent  i entre 36 i 38 ºC en altres punts del centre, sud i nord-est del país. L'ambient serà molt xafogós a la costa.

Diumenge amb més núvols baixos

Diumenge, els mapes dibuixen un petit canvi: l'anticicló de les Açores es retira tímidament i deixa pas a una pertorbació atlàntica que arrossegarà un solc d'aire fred en alçada. Tot i ser lluny de Catalunya, donarà més empenta a les nuvolades de tarda.

Sol i núvols

El matí estarà dominat pel sol en una gran part del país. Com ha estat passant els últims dies, s'acumularan alguns núvols baixos trencats a l'extrem sud de la costa. La novetat és que, en aquest cas, també es poden acumular alguns bancs de núvols baixos o boira en altres punts del litoral, principalment a la Costa Brava. 

A partir del migdia, serà el torn de les habituals nuvolades de calor, que creixeran al llarg del Pirineu i el Prepirineu, i també a l'entorn dels Ports de Tortosa. De nou, tindrem possibilitat d'alguns xàfecs i tempestes, més probables cap a l'oest del Pirineu.

Temperatura un pèl més baixa

La calor continuarà sent molt intensa en general, tot i que la temperatura pot baixar algun grau en general, o més en el cas que es presentin núvols baixos. Els valors de 32 a 36 ºC seran habituals, amb alguns extrems d'entre 37 i 40 ºC a Ponent.

 
