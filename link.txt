El temps no acaba d'estabilitzar-se. Sobre Catalunya hi haurà una mica d'aire fred a les capes mitjanes de l'atmosfera i n'hi haurà prou per permetre el creixement de nuvolades i que descarreguin alguns ruixats intensos. Caldrà estar atents a les imatges de radar, sobretot a Barcelona, per les festes de la Mercè.

Cel variable a la Vall de Boí (Ton del Pozo)

Una mica de tot

Durant el matí una línia de núvols travessarà el país d'oest a est. Uns núvols que ens deixaran molt poca precipitació en punts del Prepirineu o en algun punt de la costa nord-catalana. Ara bé, serà a partir del migdia quan els ruixats es reactivaran i plourà entre l'àrea de Barcelona i l'Empordà, amb tendència a marxar les precipitacions mar endins. A la tarda, el temps es mantindrà insegur al Pirineu i prelitoral, amb ruixats dispersos. Els ruixats intensos durant la tarda es concentraran a les comarques de Girona. El temps més tranquil es viurà al pla de Lleida, amb un bon sol durant tot el dia.

Temperatures típiques de finals de setembre

Poc variaran les temperatures mínimes i màximes respecte als valors de dilluns. Tindrem valors dins el llindar de la normalitat de finals de setembre, amb unes màximes que rondaran els 28 ºC.

I els pròxims dies...

Les temperatures tiraran amunt, amb una clara remuntada de cara a dijous. Una pujada clara de les temperatures que durarà ben poc: divendres tornaran a caure. A partir de dimecres el temps serà més tranquil i estable, amb unes precipitacions molt concentrades al Pirineu.
