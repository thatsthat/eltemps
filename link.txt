Continuem vigilant la borrasca Nuria, que aquest divendres tindrà el seu nucli just davant la costa de Lisboa i pot complicar el temps a la zona més occidental de la península Ibèrica. A Catalunya no entrem dins la seva zona d'atac més activa, però una petita baixa secundària al Mediterrani ens enviarà vent de gregal aquest divendres. Això es traduirà en més humitat i molts núvols, però poca pluja i un mar una mica alterat.

Cel canviant, amb poca pluja i vent de gregal

Serà un divendres amb una dinàmica de temps semblant a la d'aquest dijous, amb els núvols més gruixuts a les comarques del terç oest: Alt Pirineu, Ponent, pla de Lleida i Terres de l'Ebre. En canvi, tindrem més estones de sol, o si més no de ressol, cap a les comarques orientals, a la meitat est de Catalunya.

De pluja no n'esperem gaire, però sí que podran fer acte de presència algunes gotes o plugims que arribarien des de la Franja de Ponent fins a la part més occidental del país. Ara bé, per poc que caigui serà una pluja bruta de fang perquè en altura tindrem una intrusió de sud que ens enviarà pols en suspensió provinent directament del desert del Sàhara.

Un altre element a tenir en compte serà el vent de gregal, que a punts de la costa i de zones elevades del prelitoral, bufarà amb alguns cops de més de 50 km/h, i per això hem d'esperar que la mar continuï alterada amb àrees de forta maror i onades de més d'1 metre.

Clarianes a la plaça Universitat de Barcelona (Pau Bonet)

La temperatura continua ascendint

Malgrat els núvols, la bombolla d'aire càlid que tindrem en altura farà que la temperatura continuï remuntant, amb uns valors que en alguns casos seran propis de la primavera avançada. El dia el començarem amb poc fred, amb una temperatura d'entre 10 i 15 graus en general.

Al migdia també haurem de sumar un parell de graus als termòmetres de la major part del país, amb màximes que tornaran a passar dels 20 °C a molts indrets i que arribaran fins als 21 o 22 graus a punts de la Catalunya Central o del prelitoral i fins als 23 °C a les comarques de Ponent.

I el cap de setmana...

No farem net del tot. Dissabte tindrem alguns ruixats al matí a les comarques de la meitat oest i també al Pirineu. Potser de manera més aïllada en altres zones de muntanya de l'interior. Diumenge sembla que serà un dia més assolellat, però es pot repetir algun ruixat de tarda al Pirineu. La temperatura pot recular en alguns casos dissabte per tornar a remuntar clarament de cara a diumenge.
