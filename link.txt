El cap de setmana començarà dominat per la dorsal anticiclònica, però amb un parell de pertorbacions en espera: una situada a l'Atlàntic, i l'altra, al sud de Sardenya. Precisament aquesta segona borrasca s'anirà movent i ens pot enviar algunes bandes de núvols durant els dos dies.

Dissabte variable

El dia tindrà dues cares: un matí amb cel assolellat o amb alguns núvols alts que entraran des del mar. Durant la primera part del dia també bufarà una mica de tramuntana i cerç o mestral als dos extrems del litoral.

A la tarda, els núvols s'aniran fent més compactes de manera progressiva i pel quadrant nord-est, on el cel quedarà tapat. A mitjanit, els núvols alts i mitjans hauran arribat a l'Alt Pirineu, a tota la Catalunya Central i al Camp de Tarragona.

Més fred matinal

La temperatura mínima tornarà a baixar en general, i les glaçades recuperaran una mica de terreny. Pel que fa a les màximes, també baixaran lleugerament cap a l'oest de la Depressió Central, i poden pujar 2 o 3 ºC en punts del nord-est. A la resta, hi haurà molt pocs canvis.

Diumenge, més núvols

Diumenge, la petita pertorbació mediterrània s'acostarà a casa nostra, i això farà que entrin més núvols des del mar. De moment, no sembla que hagi de ploure. A tot estirar, alguna gota a última hora del dia. Veurem com evolucionen els mapes de previsió durant les pròximes hores.

Núvols i clarianes a Tossa de Mar (Robby Geebelen)

Cel mig ennuvolat

Com diem, la dinàmica del dia serà el pas de núvols que entraran des del mar i s'endinsaran cap a l'interior. De fet, la jornada començarà amb un cel força ennuvolat, sempre amb núvols més compactes a la façana oriental. Al llarg del dia, poden obrir-se clarianes, però no deixaran d'entrar noves bandes de núvols per la costa. El cel es veurà més tapat a partir de la tarda i per l'extrem nord-est. No es pot descartar que arribi una mica de precipitació, tot i que és més probable que entri durant la matinada de dilluns.

Temperatura menys contrastada

La presència de núvols de matinada frenarà la caiguda de la temperatura nocturna, i per això esperem uns valors mínims més alts en una gran part del país. Per contra, la nuvolositat diürna frenarà lleugerament les màximes. Els valors més alts es registraran a la meitat sud de la façana costanera, i voltaran els 13 o 14 ºC.  

 

 
