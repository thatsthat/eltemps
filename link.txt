La bombolla d'aire càlid tendeix a viatjar cap a França i el centre d'Europa i això vol dir que hem d'esperar l'arribada d'aire més càlid a Catalunya. Aquesta calor es barrejarà durant les pròximes tardes amb algunes nuvolades i tempestes sobretot en zones de muntanya del terç nord del país. Serà la petita novetat amb la qual acabarem la primavera i començarem l'estiu.

Sol al matí, nuvolades i alguns xàfecs a la tarda

El matí serà de sol en general, només mig enteranyinat a estones pel pas d'algunes bandes de núvols prims. Serà a la tarda quan esperem un augment progressiu de la nuvolositat que deixarà el cel mig ennuvolat, amb més sol com més cap a la costa.

A banda d'aquests núvols hem d'esperar el creixement de nuvolades cap al Pirineu i Prepirineu, que deixaran alguns ruixats més aviat locals i també alguna tronada, preferentment cap al sector més occidental. També creixerà alguna nuvolada en altres sectors de muntanya del prelitoral que no descartem que deixin alguna gota o petit xàfec, sobretot cap al sud entorn del massís dels Ports.

Cel poc ennuvolat a Arenys de Munt (Montse Mora)

La primavera s'acomiada amb molta calor

La temperatura es vol intensificar a les portes del cap de setmana en què donarem la benvinguda a l'estiu astronòmic. Al matí d'aquest divendres guanyarem un parell de graus a les comarques del nord-est del país i iniciarem la jornada amb valors de 18 a 23 graus en general, i per això hem de preveure una nit de maldormir a la façana litoral. A punts de la costa com la ciutat de Barcelona quedarem per damunt d'aquests valors.

Al migdia, la calor es mantindrà, fins i tot pot pujar lleugerament als dos extrems de la costa i prelitoral, cap a l'Empordà i l'Ebre. Arribarem als 39 graus al pla de Lleida i per aquest motiu tenim activat l'avís per calor del Servei Meteorològic de Catalunya a les comarques del Segrià, el Pla d'Urgell, les Garrigues, la Ribera d'Ebre i la Terra Alta. Arribarem els 35 a més indrets de l'interior com la Catalunya Central o la Conca de Tremp i en conjunt ens mourem entre els 28 i 36 ºC, amb sensació de xafogor al litoral.

I el cap de setmana

Dissabte serà un dia amb dues parts, un matí de sol arreu i una tarda també assolellada, però no pas al Pirineu i Prepirineu, on creixeran nuvolades i descarregaran alguns ruixats. Una dinàmica molt semblant la que tindrem de cara a diumenge. La temperatura continuarà a l'alça, tret de les zones amb ruixats, i és probable que dissabte registrem els primers 40 ºC de l'any a les comarques de Ponent.
