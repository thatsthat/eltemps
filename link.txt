Arriba el dimecres i, amb ell, una jornada que tornarà a venir marcada per les precipitacions a bona part del país. Seran les restes del que ha estat la borrasca Laurence, que arribarà a casa nostra ja més desdibuixada però encara amb prou energia per sumar un bon grapat de litres. Aquest cop, les nevades seran a cotes més altes que no pas el cap de setmana passat, perquè la temperatura no serà tan baixa.

Dia de paraigua a les Franqueses del Vallès(Miquel del Río)

Pluja des de la matinada, amb acumulacions abundants

Així doncs, tindrem una jornada de cel completament tapat. Després de l'aperitiu d'aquest dimarts en forma de precipitacions irregulars, la pluja guanyarà extensió des de la matinada i podrà afectar qualsevol punt de Catalunya. En general, no esperem intensitats gaire elevades de precipitació: seran febles i moderades en la majoria dels casos.

Ara bé, com que en alguns casos persistiran durant unes quantes hores, poden deixar acumulacions de fins a 100 mm a les comarques del nord-est i també al voltant del massís del Port. Per aquest motiu, tenim activat un avís del Servei Meteorològic de Catalunya. Tot i això, en general esperem acumulacions d'entre 10 i 30 mm més. Pel que fa a la cota de neu, s'anirà enfilant al llarg del dia, des dels 1.400 metres fins al voltant dels 1.900. El mateix avís, ens adverteix de la possibilitat de superar els 50 cm per damunt dels 2.200 metres al sector oriental del Pirineu.

A la resta també hi arribarà la pluja, però serà una mica més dispersa. Serà menys probable cap a la Vall d'Aran o les comarques més occidentals, cap a la Franja de Ponent. En aquest darrer sector, fins i tot s'hi pot obrir alguna clariana durant la tarda.

Molta precaució a la mar. S'esperen onades superiors als 2,5 metres al nord de la costa catalana. Meteocat té activat l'avís taronja a tota la Costa Brava.

Mapa de pluja acumulada per a dimecres (WRF / TVC)

La temperatura va sumant algun grau

A primera hora amb un cel molt ennuvolat, la temperatura es recuperarà clarament. Parlarem de valors entre 4 i 6 graus més alts que els d'aquest dimarts. L'ascens pot ser menys marcat cap a l'Ebre o Ponent, on el termòmetre ja s'ha recuperat aquest dimarts. En general, es mourà entre els 7 i els 11 graus per començar el dia.

Pel que fa al centre del dia, la tendència serà una mica a la inversa i quedaran una mica més baixes, sobretot al centre i nord del país, perquè no veuran el sol. Al sud, com que avui ja ha estat tapat, ja no baixarà més la temperatura o fins i tot pot quedar una mica més alta en alguns casos. En conjunt, hem d'esperar màximes entre els 12 i els 17 graus.

I dijous...

En general, la pluja anirà a la baixa, però encara no farem net. El flux de llevant mantindrà la nuvolositat compacta a primera línia de mar i al prelitoral, amb pluja més aviat feble i acompanyada de fang que pot continuar descarregant en aquests sectors. En canvi, més ullades de sol com és a l'interior. La temperatura continuarà la tendència a l'alça, amb màximes que, de manera local, podran assolir els 20 graus.
