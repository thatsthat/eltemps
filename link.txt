El cap de setmana ens portarà estones de tot, però el més destacat serà la tongada de tempestes que ens afectarà aquesta tarda. Arribarà la cua d'un front, reforçada per un solc d'aire fred en alçada. El Servei Meteorològic de Catalunya ha activat els avisos per intensitat de pluja.

Dissabte de tempestes fortes

La matinada ha estat de núvols abundants, i també de ruixats que van entrar al final de divendres i s'han anat desplaçant durant la nit. Acabaran de passar i, previsiblement, el matí ens portarà unes hores de treva. S'obriran clarianes, sobretot per l'oest i pel sud, i els núvols es concentraran sobre el Pirineu i la meitat est de Catalunya.

La tongada de pluja més important s'espera a partir del migdia, quan creixeran més nuvolades. Començaran per l'oest del Pirineu i Prepirineu, i al llarg de la tarda s'estendran per tot l'oest, arribant també a Ponent i al nord de les Terres de l'Ebre. Entre mitja tarda i el vespre, les tempestes abastaran tota la Catalunya Central i una bona part del Pirineu, fins a l'extrem nord-est. Alguns xàfecs arribaran, finalment, al Camp de Tarragona, fins a la Costa Daurada, el prelitoral i litoral central, tot i que en aquests sectors arribaran força desgastats i amb quantitats molt minses. En principi, entre el Maresme i el sud de la Costa Brava, no esperem pluja.

Les tempestes seran localment fortes i poden deixar quantitats puntualment abundants, a banda d'anar acompanyades de calamarsades o pedregades.

Temperatura diürna en descens

La temperatura mínima encara ha pujat una mica més, però al migdia ja notarem una calor rebaixada al terç nord. Per l'oest i el centre del país no baixarà tant, mentre que a la banda del litoral i prelitoral gairebé no es notarà la baixada, tret del nord de l'Empordà. Ja no tindrem màximes de 35-36 ºC. Les més altes poden arribar als 32 o 33 ºC per Ponent, i als 31 ºC en punts de la Catalunya Central, el prelitoral o l'interior de les Terres de l'Ebre. Al Pirineu i Prepirineu, la temperatura baixarà de 4 a 6 ºC, fins i tot més a l'extrem nord.

També cal destacar el vent moderat de llevant al litoral i prelitoral central, durant les hores centrals del dia.

Diumenge, xàfecs molt més puntuals

Tindrem un dia amb inestabilitat residual. El dia començarà força ennuvolat en general, sobretot a la meitat est. De matinada i durant l'inici del matí encara tindrem risc d'alguns ruixats o tempestes, sobretot per l'entorn del litoral i prelitoral sud. A la tarda es desenvoluparan nous xàfecs al Pirineu i a l'interior del nord-est. Seran xàfecs molt més puntuals, que els de dissabte. 

 

 

 
