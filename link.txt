El primer temporal de pluges de finals d'estiu ha arribat coincidint amb els primers dies de setembre. Unes precipitacions abundants que acumularan gran quantitat d'aigua a la meitat sud del país, a Ponent i al Pirineu occidental. Si bé poden causar problemes en algunes zones fàcilment inundables, seran un bon respir per a les comarques del Camp de Tarragona i Terres de l'Ebre afectades per una manca de pluja molt acusada durant els darrers mesos i anys.

Dia de pluja (Marc Solé)

Pluges intenses fins a primera hora de la tarda

Els núvols aniran en augment de matinada, arribaran des de l'Aragó i Castelló i avançaran cap a les comarques de Girona. Fins a primera hora del dia cauran ruixats a l'Alt Pirineu, a Ponent i al Camp de Tarragona. Ara bé, l'interval horari més delicat serà entre les 8 del matí i les 2 del migdia, quan les pluges descarregaran de forma contínua i intensa al Camp de Tarragona, al pla de Lleida i l'altiplà de la Segarra. En aquestes zones es poden superar els 100 l/m² durant tot l'episodi de pluges. A partir de primera hora de la tarda les pluges marxaran cap a les comarques de Girona. Una darrera línia de pluges intenses entrarà des de la Franja cap a Ponent a primera hora de la tarda, escombrarà l'oest del país i a mitja tarda ja plourà al Pirineu. Les pluges marxaran de tot el país a darrera hora del dia.

Un dia sense calor

Si bé les mínimes es mantindran sense canvis, les màximes baixaran clarament. Per primer cop des d'abans de l'estiu, la temperatura més alta del país pot quedar per sota dels 30 ºC. Les més altes del dia rondaran els 28 ºC.

I els pròxims dies...

Recuperem el sol i només quedaran restes de ruixats de tarda al Pirineu. Les temperatures màximes pujaran, tornarem a tocar els 30 ºC.

 

 
