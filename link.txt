L'anticicló, tossut, de moment no té ganes de moure's, i ens continuarà portant un temps tranquil aquestes properes jornades, però també amb dues cares entre els sectors on el cel es mantingui serè i allà on la boira faci i el ronso. A banda d'oferir paisatges fins a cert punt fantasmagòrics, farà de fre al termòmetre. Les nits continuaran sent fredes, però en canvi de dia la suavitat s'apoderarà dels termòmetres i els valors màxims continuaran acostant-se als 20 graus.

Sol, boires i alguns núvols baixos

Es repeteix la dualitat entre sol i boires. Seran bancs de boira ben espessos en sectors com el pla de Lleida o la conca de Tremp, la vall de l'Ebre, però també apareixeran en sectors de la Catalunya Central. S'aniran aixecant de manera progressiva amb el pas de les hores, però no a tot arreu: al voltant de les comarques de Ponent seran persistents.

Com a novetat, també apareixeran alguns núvols baixos a les comarques del nord-est. Deixaran un cel mig ennuvolat en punts de la costa Brava. A mesura que avanci el dia i ja de cara a la tarda, podran arribar a sectors de la costa i prelitoral central. No s'espera que deixin pluja.

Boira amb Montserrat al fons (Josep Casafont)

Termòmetres estables

La temperatura es mantindrà sense canvis importants, amb un important contrast tèrmic entre el dia i la nit. A primera hora, els valors es mouran entre els 3 i 10 graus en molts casos, però amb glaçades en zones fondes, també fora del Pirineu, i amb inversió tèrmica. De dia ens mourem entre els 14 i els 18ºC, de nou al voltant dels 20 a la façana litoral.

La boira no s'acabarà de trencar, i en aquests indrets on faci el ronso, ja sigui en forma de boira alta, baixa o de núvols baixos, el termòmetre quedarà frenat, per sota dels 10 ºC.

I el cap de setmana...

Es mantindrà el temps tranquil, amb un augment dels núvols baixos de cara a diumenge a la façana marítima i al prelitoral, que farà pujar la temperatura nocturna. En conjunt, però, els termòmetres recularan lleugerament.
