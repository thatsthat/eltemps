El temps canicular es mantindrà una jornada més, amb vistes que continuï durant la setmana vinent. Veurem si es confirmen les condicions per ratificar la primera onada de calor de l'estiu.

Cel ras a Sant Fruitós de Bages (Josep Hernández)

Cel assolellat

Esperem una nova jornada marcada principalment pel sol, i amb els matisos habituals: alguns núvols baixos costaners durant l'inici i el final del dia, sobretot cap als dos extrems de la costa, al voltant del delta de l'Ebre i del cap de Creus. També creixeran algunes nuvolades d'evolució al Pirineu durant les hores centrals del dia. En principi, no derivaran en ruixats. Finalment, també poden arribar algunes bandes de núvols prims a l'extrem entre la matinada i el matí.

Canícula a ple rendiment

Es mantindrà la calor intensa, amb valors molt semblants als de dissabte, potser amb algun grau més en alguns casos. Estarem, novament, al voltant dels 38 a 39 ºC per Ponent, i entre 36 i 37 ºC per la Catalunya Central i l'interior de l'Empordà, i entre 31 i 35 ºC en general. Al Pla de Lleida, les valls de l'Alt Urgell i a la Conca de Tremp no es descarta que pugui caure algun valor màxim de 40 ºC.

 

I la setmana que ve...

Esperem un nou repunt de la temperatura, sobretot per la façana costanera i el prelitoral. De ben segur superarem la barrera dels 40 ºC. Entrem en una fase de 3 dies de calor molt intensa, si no més, segons indiquen els últims mapes. El Servei Meteorològic de Catalunya ja ha activat els avisos per calor per a dilluns i dimarts.
 

 
