Després de les últimes fuetades de la dana que ha estat ancorada a les nostres latituds durant ben bé deu dies, la situació ja ha començat a canviar, però matenim certes condicions per parlar d'un temps insegur en alguns casos: aire fred en alçada, vent humit en superfície... Amb aquests ingredients i d'altres n'hi haurà prou per mantenir una atmosfera una mica inestable de cara a aquest dimecres. Hem d'esperar ruixats irregulars i, sobretot, concentrats a l'interior. Algun pot ser intens.
 

Presència de núvols

No serà un dia tapat al cent per cent, però sí que les estones de cel ennuvolat seran més nombroses que no pas aquelles on el sol es vulgui deixar veure. Els núvols baixos seran abundants a la façana litoral i al prelitoral, amb algunes clarianes, mentre que el cel estarà una mica més trencat al nord; fins i tot farà més sol al Pirineu i el Prepirineu, sobretot al sector occidental. A banda, com ja ha passat aquest dimarts, començarem el matí amb algun banc de boira en planes i fondalades, com ara la de Vic o la de l'Ebre, entre d'altres. S'aniran dissipant durant el matí.

Cel canviant a Calders amb el Pirineu al fons (Marcel·lí Esquerré)

Ruixats irregulars

Al matí no esprem precipitacions, o quatre gotes mal comptades cap a la Costa Brava, si arriben a caure. Serà a partir del migdia quan els ruixats es puguin estendre de manera irregular a molts punts de l'interior. Preferentment al Pirineu i el Prepirineu, al prelitoral, però també a la Catalunya Central. Seran més aviat de distribució erràtica, però localment poden descarregar amb intensitat.

La temperatura tendirà a ser lleugerament més baixa, així que a primera hora els valors es mouran entre els 10 i 15 ºC en general i al migdia voltaran els 20 graus en molts casos, per sobre d'aquesta xifra en punts de la Catalunya Central i les Terres de l'Ebre. Un dia més, parlarem de temperatures poc fresques i ben bé 4 o 5 graus per sobre del que seria habitual per a aquestes dates.

I dijous...

Continuarem amb restes d'inestabilitat amb ruixats locals, sobretot al terç nord del país i també cap a l'Ebre. De manera inconnexa, en altres zones interiors. Els termòmetres seguiran una lleugera tendència a la baixa.
