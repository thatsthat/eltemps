La borrasca Garoe, situada a la zona del Golf de Cadis, s'acabarà dissipant durant les pròximes hores i això farà que els seus fronts associats també ho facin, i per això a Catalunya deixaran d'arribar núvols tan espessos. Potser de cara a la tarda de dissabte ens arribarà un nou front que tornarà a portar alguna precipitació a l'oest i al Pirineu. Mentrestant, el sol es tornarà a imposar.

Cel variable i alguna gota

Al matí, el cel encara estarà mig ennuvolat o enteranyinat arreu, però el sol anirà traient el cap. A la cara nord del Pirineu, bàsicament entre l'Aran i l'extrem nord del Pallars, hi pot caure alguna gota, o algun floc de neu per damunt dels 1.500 metres. També poden aparèixer algunes boires o boirines matinals que s'aniran trencant a mesura que avanci el matí.

A la tarda, el cel s'aclarirà del tot a Ponent, Ebre o el Camp de Tarragona, però, en canvi, tindrem núvols més compactes cap al nord-est, entre Barcelona i Girona, on fins i tot és possible algun ruixat local.

Clarianes a Arenys de Mar (Josep Corney)

Poc fred, amb una mica de tramuntana i mestral

Aquests núvols seran fruit del rebuf entre la tramuntana i mestral que entraran durant la matinada al nord del Cap de Creus i a les Terres de l'Ebre, moderats, o a tot estirar amb alguna ratxa forta. Tant un com l'altre tendiran a desaparèixer al final del dia.

El que de moment no marxarà serà l'ambient suau. De fet, començarem el dia de nou amb temperatures poc fredes i poques glaçades, amb l'excepció de l'alta muntanya. Al migdia, les màximes poden recular un pèl, sobretot al nord-est, però encara repetirem alguna màxima propera o lleugerament superior als 20 graus, sobretot al Camp de Tarragona.

I divendres

Ambient assolellat, amb algunes boires a l'interior. A l'espera de nous sistemes frontals que arribaran des de l'Atlàntic. Un la tarda de dissabte i un segon la nit de diumenge a dilluns. Portaran més núvols i, de nou, algunes precipitacions a l'oest i al Pirineu. La temperatura es mantindrà amb valors força suaus.
