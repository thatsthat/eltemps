Encetem la setmana amb una novetat important: el desplaçament d'una petita depressió des del Cantàbric a Catalunya, acompanyada d'una bossa freda en altura, que ens afectarà de ple aquest dilluns.

Canvi de temps

El primer que hem notat ha estat un augment de la nuvolositat, que ha començat al llarg de la matinada, amb l'arribada de bandes de núvols alts i mitjans. Fins i tot, amb algunes primeres precipitacions febles, sobretot a l'àrea del Pirineu.

El matí serà de cel variable, amb moltes clarianes que alternaran amb aquestes bandes de núvols alts i mitjans més o menys trencats. També s'acumularan alguns núvols baixos matinals al sud de la Costa Daurada.

Serà a la tarda quan arribi el front des de l'Aragó, amb pluges que afectaran l'oest de Catalunya, i que deixaran quantitats més abundants al vessant sud de l'Alt Pirineu, on es poden acumular entre 20 i 30 mm. Puntualment, poden registrar-se xàfecs intensos, acompanyats de calamarsa i ventades. El Servei Meteorològic de Catalunya ha activat l'avís per intensitat de pluja. La resta de registres voltaran els 5-15 mm. Al litoral i prelitoral central i gran part del quadrant nord-est, no arribaran precipitacions. En tot cas, hi arribarien de matinada i d'una manera menys important.

Menys contrast tèrmic

Durant la matinada la temperatura ha quedat per damunt de la d'aquest diumenge, mentre que els valors diürns seran semblants o lleugerament inferiors en general, tret de l'Alt Empordà. Encara resistiran valors pròxims als 30 ºC a Ponent i també cap al sector de l'Alt Empordà. El vent del sud, que deixarà cops forts a la tarda, farà repuntar la temperatura a l'extrem nord-est. De cara a la nit, entrarà amb força el mestral al sud de Catalunya.
 

I dimarts...

Tindrem mestral i tramuntana, i quedaran precipitacions al Pirineu i, durant la tarda, al nord-est. La cota de neu voltarà els 2.200 metres durant la matinada i pujarà cap als 2.500 metres a la resta del dia. Davallarà la temperatura de primera hora, i també baixaran les màximes cap al terç nord.
