Aquest dilluns serà un dia de transició entre dos solcs d'aire fred en altura. El temps continuarà insegur, amb formació de ruixats localment forts. El Servei Meteorològic de Catalunya ha activat l'avís per intensitat de pluja.

Xàfecs localment intensos

Esperem un matí amb grans clarianes, però també amb núvols cap al sud, on esperem encara alguns xàfecs, localitzats a les Terres de l'Ebre i al sud del Camp de Tarragona. Deixaran poca aigua en general, però podran ser localment forts.

A la tarda, aquests xàfecs seran més probables cap a l'extrem sud, al Montsià o al Baix Ebre. A més a més, creixeran ruixats i tempestes al Pirineu i Prepirineu, potser també cap al nord de la Catalunya Central. Els ruixats de tarda seran localment intensos i poden deixar algunes quantitats abundants.

Temperatura amb pocs canvis

La temperatura de primera hora baixarà pel centre i nord de Catalunya, on hi haurà més clarianes matinals, mentre que les temperatures diürnes tendiran a recuperar-se pel nord-est, però a la resta canviaran poc.

I a partir de dimarts...

Entrem en la fase més complicada de la setmana, amb un solc d'aire fred en altura, combinat amb les baixes pressions de l'interior peninsular. Els mapes indiquen pluges fortes, generals i generoses, que poden afectar tot el país entre dimarts i dijous. Veurem com anirà evolucionant el solc d'aire fred, que pot acabar tancant-se en forma de dana.
 

Mapes de pluja prevista en 24 hores per a dimarts / dimecres / dijous (WRF9)? Més mapes a la secció "Previsió" del portal d'@eltempsTV3 ? https://t.co/thQo0ypfh0 #ElTemps3Cat @meteo_garraf @Vakapiupiu pic.twitter.com/bC9zEunIMI
 Alberto Alcántara (@alcantara_alb) September 1, 2024

Si tot va com està previst, aquesta setmana suposaria un tret de sortida humit per a la tardor meteorològica. Els pronòstics estacionals, però, divergeixen en la previsió de la pluviometria per als pròxims tres mesos.
 

 
