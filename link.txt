Aquest dimarts i dimecres seran majoritàriament assolellats i sense precipitacions, tot i que a partir de dijous tornen les tronades a la tarda a les zones de muntanya. Les temperatures seran normals per l'època, però a partir de dijous i fins al cap de setmana l'ambient tornarà a ser força calorós. A partir d'avui s'aniran perpetuant valors de temperatura màxima per sobre dels 35 o 36 graus al Pla de Lleida, la Conca de Tremp i a la Vall de l'Ebre.

Matinada fresca

El matí d'aquest dimarts tornarà a començar amb núvols baixos a la línia de la costa i amb una matinada relativament fresca arreu. A mesura que avanci el matí els núvols s'aniran trencant i s'imposarà el sol. A la tarda les nuvolades creixeran a tot el Pirineu, ho faran amb més força a l'Alt Pirineu, però sembla que no hi haurà precipitacions. Al vespre aniran reapareixent els núvols baixos a la Costa Daurada. També hi haurà algunes boirines matinals a punts de l'interior que es trencaran de seguida.

Gaià (Albert Obradors)

Tramuntana a la baixa

Aquest dimarts la tramuntana anirà desapareixent de matinada, tot i que de cara al vespre reapareixerà momentàniament a l'Alt Empordà fins a la matinada de dimecres.

Castelldefels (Montserrat Valero)

Dimecres sense gaires canvis

El temps seguirà força tranquil de cara a dimecres, un altre cop amb un dia que serà majoritàriament assolellat. Les variacions tornaran a venir concentrades de matinada al litoral amb la presència de núvols baixos i a la tarda per les nuvolades que creixeran al Pirineu, tot i que en el cas de dimecres seran més desenvolupades a la meitat oriental pirinenca. Tampoc no s'esperen precipitacions per a dimecres. 

Els dies següents...

Sembla que a partir de dijous els ruixats i les tronades s'aniran repetint a la tarda al Pirineu, nord de Lleida,i a les zones de muntanya de la resta del país. L'ambient es farà més calorós de cara al cap de setmana. 
