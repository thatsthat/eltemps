L'embossament d'aire fred que ens ha creuat força ràpid quedarà situat amb el nucli sobre l'Atlàntic, massa a l'oest perquè Catalunya quedi dins el seu radi d'acció. Després d'unes hores de pluja que en alguns casos ha estat molt intensa i amb acumulacions abundants, els temps tendirà a tranquil·litzar-se durant la segona meitat de la setmana, amb més estones de sol, amb el permís d'algunes boires i nuvolades inofensives, i una lenta però progressiva recuperació de la temperatura que es notarà sobretot durant el cap de setmana. 
 

Marxa la pluja, torna el sol

Durant la matinada i primeres hores del matí, encara podrà fer el ronso algun xàfec a l'extrem sud del país, bàsicament entre el Baix Ebre i el Montsià, i que tindrà tendència a desaparèixer ràpidament. Donarem pas a un dia de sol, però amb el permís de les boires matinals que apareixeran a planes i fondalades de l'interior i que en el cas de punts de la vall de l'Ebre o del pla de Lleida podran ser persistents, o si més no no s'acabaran de trencar i quedaran en forma de boira alta o núvols baixos.

Les estones de sol es combinaran també amb el pas d'alguns núvols prims, que el poden deixar mig esmorteït en alguns moments. A la tarda, també podran créixer algunes nuvolades inofensives a punts del nord-est, així com també aparèixer alguns núvols baixos decoratius. El temporal marítim també anirà a menys, tot i que la mar es mantindrà força remenada.

Cel variable i mar remenada a Arenys de Mar (Josep Corney)

La temperatura vol començar a recuperar-se

Els termòmetres han quedat tocats després de la contundent davallada de les últimes 24 o 48 hores. Aquest dijous, la temperatura voldrà començar a pujar, però encara parlarem d'un ambient fresc i fins i tot fred a punts de l'interior i al Pirineu, on es tornaran a registrar temperatures per sota dels zero graus de mínima.

Començarem el dia amb temperatures per sota dels 10 graus de nou a bona part del país i, al migdia, arribarem a voltar els 20 graus allà on més s'enfilin els termòmetres, a punts de la costa i prelitoral central i sud.

I divendres...

Hem d'esperar una tònica de temps molt semblant, boires, alguns núvols que no han de deixar pluja i moltes estones de sol. Sembla que durant el cap de setmana, també es mantindrà el temps, en general, ben tranquil.
