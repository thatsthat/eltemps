Durant els propers dies la situació meteorològica vindrà marcada pel pas de fronts atlàntics que a Catalunya no portaran canvis gaire destacables, però sí el pas de núvols i a estones alguns ruixats febles, sempre més probables cap a les comarques de Ponent, de l'Ebre o del Pirineu. La temperatura farà alts i baixos de cara als pròxims dies.

Més sol, però també més boires

De matinada la boira s'assentarà a planes i fondalades interiors. Serà el cas del pla de Lleida, de Bages, de la plana de Vic o de la conca de Tremp. En general, es trencaran amb el pas de les hores, però a la zona de Ponent, algun banc de boira podria ser localment persistent fins al migdia o primera hora de la tarda.

A la resta el que dominarà serà l'ambient assolellat tot i el pas d'algunes bandes de núvols alts i prims que a tot estirar deixaran un sol una mica més esmorteït en alguns moments, sobretot al quadrant nord-oest del país. 

Boirines des de Montserrat (Marc Bret)

De moment, no recuperem l'ambient d'hivern

Encara no recuperarem l'ambient plenament hivernal, però la temperatura mínima baixarà una mica. Al termòmetre li costarà davallar per sota dels 10 ºC en alguns trams de la façana costanera. Al migdia, si fa o no fa es mantindrà semblant, però pujarà amb ganes a la meitat nord del país, sobretot al Pirineu.

Això farà que l'ambient sigui molt suau, amb màximes d'entre 14 i 19 graus en general, però que poden fregar o superar lleugerament els 20 ºC al litoral i prelitoral o a les Terres de l'Ebre.

I el cap de setmana...

Dissabte la nuvolositat anirà augmentant amb l'arribada d'un front, que a partir de la tarda deixarà algunes precipitacions a la meitat oest del país. Diumenge al matí recuperarem de nou el cel poc ennuvolat, però arribarà una nova línia frontal de cara al vespre i nit. La temperatura es mantindrà elevada dissabte, amb màximes al voltant dels 20 ºC, però tirarà cap avall diumenge.
