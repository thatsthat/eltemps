Arriba un cert canvi de temps, amb reaparició de les precipitacions a les tardes i a les zones de muntanya i en alguns casos amb la possibilitat de tronades i tempestes. Aquest dijous ja pot descarregar alguna tronada amb força intensitat.

Tarda de dijous de tronades

Força sol al matí a la major part del país, tot i que a primeres hores hi haurà intervals amb núvols a tota l'àrea de la Costa Daurada i també a les Terres de l'Ebre. La tendència serà al creixement de nuvolades a la tarda i a l'aparició de ruixats a les zones de muntanya interiors, fins i tot a alguna tempesta.

Al nord i el centre serà un matí assolellat, però també amb nuvolades que a la tarda donaran ruixats i tempestes. Hi ha avisos del Servei Meteorològic de Catalunya que podrien acumular-se més de 20 litres per metre quadrat en mitja hora.

L'ambient seguirà calorós, tot i que després de les tronades hi haurà un refrescament notable.

Marta Parés, l'Escala

Divendres continua la tendència

El temps de divendres seguirà una evolució similar al de dijous, serà majoritàriament assolellat, amb els intervals amb núvols matinals al sud i un altre cop a la tarda amb augment de la inestabilitat.

Els ruixats i les tronades tornaran a generalitzar-se a la tarda i el vespre al Pirineu, i esporàdicament també n'apareixeran en zones de muntanya de la resta del país.

Les temperatures i la seva evolució seran molt similars a les de dijous.

Ramon Vila, Tona

També inestable el cap de setmana, i més fresc!

El cap de setmana passarà un petit front fred que mantindrà el cel més variable i alt el risc de ruixats i de tronades, sobretot al Pirineu. La temperatura anirà a la baixa, sobretot de cara a dilluns de la setmana vinent.

 
