Deixem enrere el temps insegur i dominat pels núvols, que ha arribat al seu punt àlgid aquest dimecres, amb el pas d'un front i algunes precipitacions. Passarem a gaudir d'uns dies on el sol tindrà més protagonisme, però encara algunes excepcions en forma de núvols i boires.
 

Recuperem l'ambient assolellat

El dia començarà amb boires a les zones interiors, després de la pluja que ha anat caient durant les últimes hores. Fins i tot en alguns casos seran unes boires persistents, sobretot entre el sud de la Noguera i el Solsonès i el nord de la Segarra i l'Urgell. 

A la resta serà un dia en general assolellat, amb el pas d'alguns núvols poc importants, però que sí que seran més gruixuts a la cara nord del Pirineu, entre l'extrem nord del Pallars i l'Aran.

Cel trencat a Aiguaviva (Rosa Cabarrocas)

Lleugera refrescada a primera hora

La temperatura de primera hora baixarà en general. Tot i que no serà una refrescada de gran magnitud, sí que ens haurem d'abrigar una mica més quan sortim de casa a primera hora, però no pas a la façana litoral, on si fa o no fa es mantindran sense gaire canvis. 

De dia, en canvi el termòmetre es recuperarà una mica perquè tindrem més sol, exceptuant aquells indrets on la boira o els núvols baixos no acabin de marxar; aleshores sí que l'ambient serà plenament hivernal. En general, amb valors d'entre 13 i 17 ºC i de fins a 18 o 19 ºC a la façana litoral i al prelitoral.

La tramuntana i el mestral bufaran moderats a l'Empordà i a les Terres de l'Ebre, sobretot durant la primera meitat del dia, i amb la mar una mica picada.

I divendres...

Matindrem el temps, en general, estable. Sol i núvols prims, però que seran més compactes al Pirineu, on fins i tot es poden escapar quatre gotes o flocs de neu per damunt dels 1.900 metres, al vessant nord de la serralada. Temperatura amb tendència a ser suau, amb un fred més aviat poc marcat i només durant les hores nocturnes.
