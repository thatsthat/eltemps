La setmana acabarà amb un dia més anticiclònic a Catalunya. Una borrasca molt profunda se situarà a l'oest d'Irlanda i arrossegarà una cadena frontal molt llarga. No ens afectarà directament, però sí que podrà portar alguns núvols alts. En general, tindrem un dia sense moviment meteorològic i amb un ambient més suau.

El Canigó enfarinat (Cati Aurell)

Més sol que núvols

Com diem, serà un dia per aprofitar el sol. Malgrat tot, veurem alguns bancs de boira matinal a la Depressió Central. A banda, passaran bandes de núvols alts que deixaran el cel enteranyinat, potser enterbolit a estones. En principi, no haurien d'apaivagar la sensació de sol en general.

Temperatura en lleuger ascens

La temperatura pujarà una mica més, tant a primera hora com al migdia en general. Com a excepció, la mínima baixarà a l'Empordà. La pujada més notable, de 3 o 5 ºC, es registrarà al Pirineu i en alguns punts de la Catalunya Central. Els valors més alts arribaran a uns 26 o 27 ºC a les Terres de l'Ebre i a uns 23-25 ºC al llarg del prelitoral, a la Costa Daurada, punts de la Catalunya Central, Ponent i l'interior del nord-est.

I dilluns...

Els fronts atlàntics encara no ens afectaran directament, i per això esperem un altre dia sense precipitacions, però amb presència de núvols alts i mitjans que es mouran d'oest a est, i també de més nuvolades costaneres. La temperatura es mantindrà, dilluns i la resta de la setmana, en valors molt propers a la mitjana climàtica per l'època.
