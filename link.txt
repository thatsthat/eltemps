La gran pertorbació atlàntica, centrada al nord-oest d'Irlanda, tornarà a agafar embranzida i enviarà un nou front, acompanyat d'un solc d'aire fred en altura. Tindrem, doncs, un altre canvi de temps, notable durant la segona part del dia. 

Sortida del sol a Navès (Albert Obradors)

Núvols en augment

El canvi de temps es preveu a partir de la tarda. Abans, tindrem un matí de cel assolellat en general. A partir del migdia, arribaran núvols alts i mitjans des de l'oest, i les primeres precipitacions es localitzaran a l'Aran i l'Alt Pirineu. En principi, aniran lliscant de sud-oest a nord-est. Cap al vespre, és probable que es desenvolupin altres xàfecs per l'interior i el prelitoral, en la mateixa direcció. Seria al llarg de la matinada quan acabaria de passar el solc i els xàfecs ja escombrarien d'oest a est, fins a arribar a la costa. 

Temperatura amunt i avall

L'evolució de la temperatura dependrà del moment del dia i de la zona del país. A primera hora, esperem valors semblants als de dissabte a la façana litoral, però més alts a la resta. Al migdia, les màximes quedaran més curtes, per la marinada, a la meitat sud del litoral. En canvi, el vent de sud farà repuntar les màximes a l'interior de Girona. En aquest sector, pujaran cap als 32 o 33 ºC. A la resta, els valors seran semblants als de dissabte. Els més alts voltaran els 30 o 31 ºC, per Ponent i per l'interior de les Terres de l'Ebre.  

 

I dilluns...

Acabarà de passar el front, amb un matí de xàfecs al nord i nord-est i una tarda on la pluja s'anirà concentrant al quadrant nord-est.

 
