Encentem el tram final d'agost amb una tendència a la pujada de la temperatura i un temps estable, però no del tot. Tindrem espai per a les nuvolades i alguns xàfecs. També tindrem una mica de cerç matinal a les Terres de l'Ebre, i tramuntana al nord de l'Empordà. Durant les hores centrals del dia, el vent del sud es reforçarà entre la Costa Daurada i la Central.

Sol, núvols baixos i tronades de tarda

El matí començarà amb núvols baixos residuals, repartits per la Catalunya Central, el nord-est i punts de la Costa Central i Daurada, que s'aniran trencant durant el matí, tot i que no desapareixeran del tot al nord del litoral.

A partir del migdia, naixeran noves nuvolades al llarg del Pirineu i Prepirineu, amb formació de ruixats i tempestes localment moderades, més abundants entre el Ripollès, la Garrotxa i el nord d'Osona. També pot arribar algun xàfec des del Sistema Ibèric cap als Ports i, al final del dia,r alguna tempesta gairebé desfeta cap al Maresme o el litoral de la Selva.

Temperatura normalitzada

Començarem la jornada amb uns valors de primera hora una mica més baixos que els de diumenge, mentre que les màximes pujaran lleugerament en punts del litoral i prelitoral sud. En canvi, baixaran localment al nord-est. En qualsevol cas, estarem dintre dels valors normals per a l'època. Molts punts del país quedaran amb valors diürns d'entre 31 i 33 ºC.

I dimarts...

No marxaran els núvols baixos de la façana litoral, sobretot a la part central de la costa. Les nuvolades de tarda poden derivar en alguns xàfecs al Prepirineu, Prelitoral i interior del nord-est. La temperatura pujarà en general, de manera més clara a Ponent i el Pirineu. Durant els pròxims dies estarem entre 2 i 4 ºC per sobre de la mitjana.

 
