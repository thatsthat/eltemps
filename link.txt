Aquest dimarts el solc d'aire fred a les capes altes de l'atmosfera que ens ha travessat les últimes hores s'allunyarà i això farà que el temps tendeixi a ser més estable. Haurem de parlar de més estones de sol, de menys ruixats i de temperatures més altes al migdia, no pas al matí, quan el mercuri encara serà prou baix per fer-nos agafar un jersei abans de sortir de casa a l'interior.

Algun xàfec residual i cel enteranyinat

Durant la matinada, a causa del rebuf, és a dir, la convergència de la tramuntana i el mestral, davant la Costa Central es poden generar ruixats i xàfecs encara localment forts. Per aquest motiu es mantindran activats els avisos del Servei Meteorològic de Catalunya fins a primera hora del matí, entre el sud de la Costa Brava i el nord de la Costa Central, per aquestes tronades que poden deixar més de 20 mm en 30 minuts.

A la resta el dia començarà amb cel enteranyinat per la presència de núvols prims que aniran creuant el cel i podran deixar un sol mig apagat a estones. Seran una mica més trencats i menys espessos durant la segona meitat del dia. A la tarda poden créixer algunes nuvolades d'evolució al Pirineu, però sense més conseqüències més enllà d'algun ruixat entre l'Alt Ripollès i l'Alta Garrotxa.

Cel mig enteranyinat a Sort (Hermínia Eroles)

Fresca de bon matí i poca calor al migdia

A primera hora del matí tindrem temperatures una mica més baixes que aquest dilluns. Només trobarem temperatures al voltant dels 20 ºC a primera línia de mar i quedaran per sota dels 15 a gran part de l'interior. Fins i tot per sota dels 10 en valls del Pirineu! Pel que fa a les màximes, tindrem valors que es mouran entre els 24 i 29 ºC amb una mica de sensació de xafogor a la costa, però uns termòmetres ben continguts aquest segon dia de setembre.

La tramuntana i el mestral desapareixeran a primeres hores del dia i s'acabarà imposant el garbí, que pot bufar amb alguna ratxa intensa en punts de la costa i prelitoral durant la segona meitat del dia.

I dimecres...

El sol serà el protagonista de la jornada amb una temperatura que tendirà a pujar i ser més alta, però sense parlar d'una calor desmesurada. Ens espera un dia de temps encara més estable pero amb vent del sud, que es podrà reforçar a la tarda a la meitat nord del litoral, amb lleugera alteració marítima a la Costa Brava.
