La primera jornada completa de la tardor començarà amb un temps en general més estable, tot i que amb escorrialles d'inestabilitat i la possibilitat encara d'alguns ruixats entre les comarques de Barcelona i de Girona. Malgrat tot, no esperem que es repeteixin fenòmens ni acumulacions d'aigua tan importants com els de divendres i dissabte passats, al sud del país.

Temps més tranquil

A diferència de les darreres jornades, de bon matí ja tindrem grans clarianes i de fet lluirà un bon sol a les comarques de l'oest i del sud. Amb una entrada molt lleugera de vent de tramunatana i de mestral, es podran formar algunes nuvolades a punts de la costa central, fins i tot amb la possibilitat d'alguns xàfecs damunt el mar, però que puntualment també es podrien endinsar a terra ferma, sobretot entre el Baix Llobregat i el Maresme.

Ruixat damunt el mar a Sant Feliu de Guíxols. Josep Murlà

Ruixats de tarda

Mentre que a les comarques de Ponent o a una bona part de la Catalunya Central es mantindrà l'ambient assolellat, al nord-est, entre les comarques de Barcelona i Girona, creixeran nuvolades i s'esperen alguns ruixats i tronades. Localment podrien descarregar amb intensitat, motiu pel qual el Servei Meteorològic de Catalunya manté activat un avís. També se'n poden escapar d'altres de més dispersos al Pirineu.

La temperatura tindrà petites variacions, una mica més de fresca a primera hora i un migdia agradable, amb màximes de 20 a 25 graus en general, però per sobre d'aquesta xifra a punts de la Catalunya Central, Terres de l'Ebre i litoral i prelitoral del Camp de Tarragona. A la zona de l'Empordà i de l'interior del nord-est, sí que quedarà més baixa.

I dimarts...

Hem d'esperar una tònica de temps molt semblant, amb més sol com més a Ponent i al sud i amb nuvolades i alguns ruixats a les comarques del prelitoral d'entre Barcelona i Girona i també al Pirineu, sobretot a la tarda. També al matí a trams de la costa barcelonina. Temperatures sense canvis o una mica més baixes.
