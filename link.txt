L'embossament d'aire fred que aquesta setmana ha estat notícia i que, juntament amb altres factors, ha causat els grans aiguats del País Valencià, continuarà passejant-se al voltant de la península Ibèrica aquests dies vinents, a la vegada que anirà perdent força.

Així doncs, tot i que el temps del cap de setmana es presentarà més estable, encara hem de preveure alguns xàfecs, els més probables cap al sud del país.

Divendres, clarianes al nord i pluja al sud

La pluja i els ruixats podran continuar fent acte de presència al sector de les Terres de l'Ebre, on podran ser abundants, i de manera dispersa en altres sectors del litoral sud. A la resta, més estones de sol, tot i que tampoc es descarta alguna gota i, fins i tot, un cel més aviat serè en punts del Pirineu més occidental. 

Pel que fa a la temperatura no hem d'esperar canvis importants. Així doncs, al matí ens llevarem amb valors per damunt dels 15 graus a la costa, fins i tot fregant els 20 en alguns casos, entre 10 i 15 a l'interior i per sota dels 10 a les valls del Pirineu i a l'alta muntanya.

Pel que fa a les màximes, tant a l'interior com a la costa se situaran entre els 20 i 23 graus en la majoria de casos. Un ambient suau al migdia, que no impedirà menjar castanyes, panellets i moniatos vora el foc a la nit a les comarques d'interior.

Es deixarà notar el vent d'entre gregal i llevant moderat, però amb algunes ratxes que poden ser fortes a la façana marítima i en zones elevades de la serralada litoral.

La Ràpita (Paco Cabanes)

Dissabte tornen les precipitacions intenses al Port

Mapes en mà, continuarem parlant de la possibilitat d'alguns ruixats a la zona sud del país, que podran seguir acumulant litres a les comarques properes al massís del Port, a cavall de les Terres de l'Ebre i les comarques de Castelló.

Atenció, perquè podrà tornar a ploure de manera abundant al País Valencià. A la resta, el temps es mantindrà amb poques complicacions. De nou, amb núvols més abundants com més al sud i al litoral, i més clarianes en punts del Pirineu o de les comarques del nord de Ponent. 

La temperatura es mantindrà amb poc canvis: nit i matinada fresca, tot i que no freda, i migdia suau. El vent de component marítim, entre gregal i llevant, continuarà sent el predominant i aportarà humitat, que afavorirà la formació de núvols en aquest sector.

Diumenge, possible tendència a l'estabilització

Caldrà seguir l'evolució del pronòstic, avui encara incert, però sembla que el temps voldrà anar estabilitzant-se a poc a poc. Tot i això, alguns mapes ens indiquen també que la pluja, tot i que més dispersa, es podria mantenir a l'entorn de l'Ebre i a la meitat sud de la costa i prelitoral.

Els termòmetres continuaran estables, una mica per sobre de l'habitual per aquestes dates.

No farà fred. De fet, la temperatura se situarà uns 2 o 3 graus per sobre del que seria habitual en aquestes dates, amb nits més fresques, sobretot a l'interior i al Pirineu, on la temperatura nocturna continuarà baixant per sota dels 10 graus.

Sant Fruitós de Bages (Josep Casafont)

I dilluns...

Sota la premissa d'incertesa en el pronòstic, el temps serà més estable, assolellat, i deixaríem enrere l'important episodi de pluges. La temperatura continuarà estable.
