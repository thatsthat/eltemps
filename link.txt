L'aire fred que encara ens ha acompanyat fins a aquest dimarts s'anirà retirant a poc a poc, a mesura que una dorsal anticiclònica es vagi imposant al damunt de casa nostra. Això farà que el temps tendeixi a estabilitzar-se i la temperatura es recuperi, amb valors que ens recordaran clarament que la primavera ja és aquí.
 

Torna el sol, amb algunes excepcions

Sens dubte, la notícia del dia és que el sol s'imposarà arreu del país, amb algunes excepcions. A la cara nord del Pirineu tindrem núvols retinguts que deixaran un cel tapat durant tota la jornada, sobretot entre la Vall d'Aran i el nord del Pallars. Aquí hi pot precipitar feblement amb una cota de neu al voltant dels 1.400 metres, com ho ha fet de matinada. A la resta de la serralada tindrem un cel mig ennuvolat.

També hem començat el dia amb aglunes boires, cap a les comarques de la Catalunya Central, l'interior de l'Ebre o Ponent. En tots els casos s'acabaran dissipant a mesura que avanci el matí.

A la tarda continuarem sota la mateixa dinàmica, però s'hi afegiran nuvolades que poden créixer en punts del nord-est, encara amb la inèrcia dels darrers dies i que poden deixar de manera més localitzada algun xàfec al voltant del Pirineu i Prepirineu oriental, la serralada transversal o del Montseny. Algun pot arribar fins al prelitoral. Tot i que sigui menut, podrà descarregar amb intensitat.

Cel mig ennuvolat des del riu Ebre a Sant Jaume d'Enveja (Maria del Mar Isern)

La temperatura es va enfilant

A primera hora, els valors han estat semblants als d'aquest dimarts, sense glaçades fora de l'àrea pirinenca i amb una temperatura matinal que es mourà entre els 3 i els 9 ºC en general. Al migdia les xifres es continuaran recuperant i els valors al voltant dels 20 graus sovintejaran en diverses poblacions de la costa, el prelitoral, la Catalunya Central i Ponent. Els valors més alts voldran arribar fins als 21 o 22 ºC.

El vent de tramuntana a l'Empordà i el mestral a les Terres de l'Ebre es deixaran notar amb ratxes moderades, però amb prou feines passaran dels 60 km/h a les zones més exposades.

I dijous...

El temps es mantindrà força tranquil i dominat per l'ambient assolellat. Ara bé, encara haurem de parlar d'algunes precipitacions febles a la cara nord del Pirineu, en forma de neu per damunt dels 1.500 metres i també de nuvolades que poden deixar algun ruixat puntual de tarda a les comarques del nord-est. Es mantindrà una mica de tramuntana i mestral als extrems del país i la temperatura continuarà recuperant-se lentament.
