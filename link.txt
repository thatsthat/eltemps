Les tempestes del cap de setmana i la matinada donaran pas a un dilluns força estable. Sense aire fred en alçada i sense convergència de vents que ajudin la convecció, només caldrà seguir l'evolució dels núvols baixos.

Torna el sol

Potser a primera hora encara cau alguna gota a la Costa Central, però la tendència al llarg del matí serà al trencament dels núvols baixos de la façana litoral i la Catalunya Central. A la costa no desapareixeran del tot. A la resta de Catalunya s'imposarà el sol. Encara bufarà una mica de cerç o mestral i de tramuntana durant el matí.

Les hores centrals del dia seran força assolellades en general, amb intervals de núvols costaners, localitzats més aviat cap al litoral central. També creixeran nuvolades d'evolució pel nord-est, però es desenvoluparan amb poca convicció i no derivaran en tempesta.  

Màximes de fins a 35 ºC

El dia començarà amb temperatures de primera hora en descens, sobretot per Ponent, el Camp de Tarragona i les Terres de l'Ebre. Les màximes tindran tendències diferents: també baixaran per l'oest i bona part del sud de Catalunya, mentre que tendiran a recuperar-se pel nord-oest i el Pirineu. Encara poden quedar alguns valors de 34-35 ºC en punts de les Terres de l'Ebre, però en general ens mourem entre 26 i 32 ºC.

I dimarts...

La temperatura pujarà en general, amb l'excepció de punts de l'Empordà i la Costa Daurada, i el temps serà estable, assolellat o poc ennuvolat. El vent del sud s'intensificarà durant les hores centrals del dia al litoral i prelitoral central.
