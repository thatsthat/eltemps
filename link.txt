Aquest dijous pot ser l'últim dia d'influència del vent de llevant a Catalunya, i la pluja tornarà a reaparèixer. El Servei Meteorològic de Catalunya ha activat, de nou, un avís per acumulació de més de 100 mm a les Terres de l'Ebre. A partir de divendres, el temps vindrà marcat per una borrasca que se situarà a Galícia i que pot portar pluges més generals a casa nostra durant el cap de setmana.

Xerta(Vicenç Carrera)

 

Vent de llevant

Bufarà vent de component nord i est al litoral i prelitoral, sobretot entre llevant i gregal, entre fluix i moderat, amb cops forts a la meitat sud del litoral. A la resta del territori bufarà vent de component est, fluix, amb cops moderats en general, tot i que es reforçarà a la meitat sud, on hi haurà cops forts a zones elevades. La mar també es veurà afectada per aquest situació de vents, amb onades que es faran més altes. 

Vent previst per a dijous a les 12 UTC(WRF / 3Cat)

Torna la pluja molt abundant a la zona dels Ports

Els mapes indiquen un dijous ennuvolat i amb precipitacions al llarg del dia, amb moments de més i menys intensitat. Al final de la jornada, tindrem registres molt abundants a l'extrem sud del país, sobretot entorn del massís del Port. L'altra zona de precipitacions extenses i abundants, tot i que menys que al sud, serà la demarcació de Girona. A la resta del litoral i prelitoral tindrem registres menors, però hi poden caure també alguns ruixats locals més destacats, així com també al vessant sud del Pirineu. La cota de neu voltarà entre els 1.600 metres i 1.800 metres. A les comarques de Ponent, l'oest de la Catalunya Central o el Pirineu occidental esperem molt poca pluja o gens.

Pluja acumulada dijous en 24 h (WRF / 3Cat)

 

Màximes en descens

A primera hora, la temperatura tornarà a pujar per la presència de núvols arreu. Podem registrar pujades d'1 a 3 ºC en general. En canvi, esperem màximes més curtes en general, sobretot a bona part de la façana litoral i prelitoral. Es mantindran cap al nord-oest i al sud de les Terres de l'Ebre. Els valors més alts arribaran als 17 ºC o 18ºC a Ponent, però estarem entre els 11 ºC i 15 ºC en general.

I divendres...

Previsiblement, la pertorbació atlàntica farà incidir vents del sud i sud-est a Catalunya, i la precipitació pot ser més abundant al quadrant nord-est i el vessant sud de l'Alt Pirineu.
