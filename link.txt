El cap de setmana començarà marcat per un solc d'aire fred molt profund, que acabarà generant una bossa freda al sud-est peninsular. A Catalunya, el canvi de temps el tindrem principalment dissabte, un dia en què veurem canviar la direcció del vent, de sud a nord, i el moviment de les precipitacions.

Dissabte de paraigua

Serà una jornada de cel tapat arreu. No veurem el sol i caldrà obrir el paraigua segons l'indret i el moment del dia. Ara bé, les precipitacions es repartiran amb quantitats diverses.
 

☔ ❄ Atenció, que arriba un front atlàntic i dissabte, ja de bon matí, heu d'anar preparats amb un bon paraigua. I també nevarà al Pirineu! #ElTemps3Cat @eltempsTV3 pic.twitter.com/5RC7VXejeC
 3Cat (@som3cat) February 21, 2025

D'entrada, durant la matinada continuaran els plugims, que seran més probables a la façana litoral i prelitoral i al vessant sud del Pirineu occidental. Durant el matí, arribarà un front de precipitació per l'oest. La cota de neu voltarà els 1.800 metres.

Amb el pas de les hores, el front s'anirà desplaçant cap a les comarques orientals. En general, la pluja deixarà registres poc abundants. Durant la tarda, poden descarregar alguns xàfecs moderats, fins i tot amb tempesta, cap al prelitoral central i l'interior del nord-est. En aquests indrets, com al vessant sud del Pirineu, és on es podran acumular alguns registres més abundants, de 20 a 40 mm, potser fins a 50 puntualment si tenim sort. La cota de neu baixarà cap als 1.600 metres, 1.400 metres en el cas del vessant nord.

En canvi, plourà poc per Ponent, les Terres de l'Ebre i la Costa Brava. Alguns models indiquen que, al final del dia i amb el gir dels vents, els xàfecs es reactivaran pel Camp de Tarragona, on es desplaçarien de nord a sud. Però caldrà seguir l'evolució del pronòstic, perquè ja sabem que aquest tipus de situacions meteorològiques es caracteritzen per ser força caòtiques.

Màximes en descens pel nord-oest

La temperatura de primera hora serà molt semblant a la de divendres, fins i tot més alta en alguns casos. Per tant, el poc fred matinal serà la tònica dominant. Les màximes baixaran 3 o 4 ºC pel nord-oest i més al Pirineu. Per la façana litoral i el prelitoral, pujaran lleugerament. Els valors més alts voltaran els 17 ºC per Ponent, les Terres de l'Ebre, el prelitoral central i l'interior de l'extrem nord-est.

Diumenge mig ennuvolat

L'aire fred en alçada s'allunyarà, i entraran vents de nord i nord-oest, que deixaran cops forts als dos extrems del litoral durant el matí. De mica en mica, tendirem a l'estabilitat, però no tots els models meteorològics indiquen el mateix ritme. Tot ens fa pensar que encara tindrem núvols i precipitacions residuals.

Més núvols cap a l'est

Com diem, la tendència serà a l'obertura de clarianes progressiva, que començarà per la meitat oest del país. A la façana litoral i al prelitoral, encara quedaran hores de nuvolositat. Durant la matinada deixaran tímides precipitacions. Durant el matí, aquesta pluja hauria de marxar de mica en mica, tot i que alguns mapes allarguen els plugims fins al migdia. També veurem molts bancs de boira en fondalades d'interior, alimentats per la humitat acumulada durant les últimes hores.

Durant la tarda, els núvols residuals s'esqueixaran més, però encara es mantindrà mig ennuvolat a la façana oriental, probablement sense precipitacions o, a tot estirar, amb algun plugim més anecdòtic. Veurem com evoluciona tot plegat.

Més contrast entre el dia i la nit

L'obertura de clarianes farà baixar la temperatura nocturna per la meitat oest de Catalunya. En canvi, per la façana litoral i el prelitoral es mantindrà. Al migdia, la temperatura pujarà en general, sobretot al quadrant nord-oest. Tornaran els valors d'uns 17 o 18 ºC per Ponent, les Terres de l'Ebre i l'interior de l'Empordà, la Selva o el Pla de l'Estany. En general, estarem entre 12 i 16 ºC.

 
