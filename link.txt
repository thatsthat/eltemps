Després del pas del front d'aquest dimecres, dijous serà un dia més aviat d'impàs, de cel mig ennuvolat, però amb poques possibilitats de precipitació. Serà de cara a divendres quan una nova borrasca, que aquest dimarts va ser batejada amb el nom de Caetano, ens enviarà un nou front una mica més actiu, amb precipitacions de nou al vessant nord del Pirineu, potser algun ruixat a punts del nord-est i una baixada més important dels termòmetres.

 

Cel enteranyinat i alguna tímida precipitació

De moment, aquest dijous, el cel es mantindrà sota el domini del pas de núvols alts i mitjans, que a estones deixaran un cel mig enterbolit. Els núvols seran més importants al Pirineu, sobretot al sector occidental. De fet, al sector de l'Aran i nord del Pallars, hi podrà precipitar de manera molt feble amb una cota de neu per damunt dels 2.000 metres. 

Alguns núvols i paisatges de tardor a la Seu d'Urgell (Esther Teixidó)

Les ventades no desapareixen

El vent no desapareixerà i, tot i que perdrà intensitat, es continuarà deixant notar, sobretot a les zones elevades del prelitoral, així com també en alguns sectors de la Catalunya Central. Les ratxes passaran dels 50 o 60 km/h en molts casos. Per aquest motiu. es mantindrà activat l'avís del Servei Meteorològic de Catalunya. Serà un vent més de ponent que de mestral, i per això la humitat també serà més baixa.
 

La temperatura tendeix a baixar

Al matí, amb menys vent, la temperatura recularà lleugerament arreu, ja que aquest dimecres ha quedat clarament més amunt que en les jornades anteriors. Els valors mínims més alts quedaran al voltant dels 15 graus a la costa. De dia, si fa o no fa, es mantindrà sense canvis importants, un pèl més baixa cap al centre del país, però, en canvi, pot pujar a l'extrem nord de Catalunya. En general, màximes entre 14 i 19 graus. La baixada sí que serà més notòria de cara a divendres.

I divendres...

La borrasca Caetano penetrarà Europa per la zona de França. A Catalunya ens arribarà un nou front que farà intensificar el vent del nord als dos extrems del país i, novament, algunes precipitacions i nevades febles restringides al vessant nord del Pirineu. A la resta farà sol, només acompanyat en algun moment de quatre núvols prims decoratius.
