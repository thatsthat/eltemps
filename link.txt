El temps dels pròxims dies estarà marcat per una depressió davant la zona de la costa de Portugal però que a Catalunya no ens afectarà d'una manera gaire activa, més aviat amb una situació de vents de sud en altura i una pujada clara de la temperatura a finals de setmana. Tot plegat, amb l'arribada d'una nova intrusió de pols en suspensió, i per això la poca pluja que pugui caure ho farà acompanyada de fang.

Sol acompanyat d'alguns núvols

El dia començarà amb molts núvols baixos enganxats a la costa, sobretot al sector sud cap al Camp de Tarragona i les Terres de l'Ebre. Fins i tot, no descartem alguna gotellada molt local. S'aniran trencant amb el pas de les hores tot i que poden reaparèixer cap al vespre. També hem d'esperar alguns bancs de boira matinals a zones interiors i el pas de pinzellades de núvols prims amb una funció més aviat decorativa. Al Pirineu i Prepirineu, com també altres zones de muntanya, podran créixer algunes nuvolades, però no esperem que descarreguin cap ruixat.

El que també notarem és l'arribada de la intrusió de pols en suspensió procedent del desert del Sàhara que deixarà un cel amb una tonalitat blanquinosa o fins i tot terrosa i que farà que no veiem el cel del tot blau en alguns casos. Per tant, en cas que arribés a caure alguna gota, ho faria acompanyada de fang.

Els termòmetres es mantenen, però amb perspectives d'una pujada

La temperatura encara aguantarà sense canvis destacables abans de la pujada que ens pot portar els primers 30 ºC de l'any de cara a la segona meitat de la setmana.

Això vol dir que començarem el dia amb temperatures d'entre 9 i 15 graus, una mica més baixes al Pirineu. L'ambient tornarà a ser suau i molt agradable durant el migdia i la tarda, amb molts valors que quedaran ubicats per sobre dels 20 graus i que podran tornar a arribar als 25 ºC a punts de l'interior de les comarques gironines, del pla de Lleida i a alguna raconada de la Catalunya Central o de l'interior de l'Ebre.

I dijous...

Serà un dia assolellat en què ja ni tan sols apareixeran les nuvolades de tarda. Potser a última hora de la tarda comencin a arribar núvols prims al sud del país, a les Terres de l'Ebre. Notarem com la temperatura comença a pujar, tant a primera hora com al centre del dia. Tindrem mínimes que no baixaran dels 16 o 17 graus a la Costa Daurada o de Barcelona i màximes que es voldran acostar ja als 28 o 29 ºC a Ponent.
