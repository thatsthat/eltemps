Estem ja en l'època tradicionalment més càlida de l'any, el que s'anomena la canícula, que va del 15 de juliol al 15 d'agost, i que normalment concentra els períodes més calorosos de l'estiu. Aquest any, d'altra banda, sembla que les temperatures seran les normals per a un mes de juliol, després de les calorades que vam tenir just abans de començar i a l'inici de l'estiu.

Palafrugell(Miquel Galceran)

Aquest dimecres serà un dia de sol, tot i que a primeres hores hi haurà alguns núvols al litoral central i també a l'Empordà, que deixaran pas a un migdia també de sol. Les temperatures nocturnes seran similars a les de la nit passada, amb mínimes per sobre dels 20 graus a bona part del país. A la tarda creixeran nuvolades al Pirineu, en principi sense precipitacions, però sí que podria caure alguna gota en punts del Ripollès o la Garrotxa.

Per què s'anomena canícula?

El mot prové del llatí "canicula", diminutiu de "canis" (gos). En temps antic, els romans relacionaven la part més calorosa de l'estiu amb l'aparició de l'estrella Sírius, la més lluminosa de la constel·lació del Ca Major, coneguda per ells com a Canícula. Aquesta coincidència entre l'ascens de Sírius al cel i les temperatures extremes va donar lloc a l'expressió "dies de la canícula", o simplement "canícula", per designar aquest període especialment calorós.

Vidreres (Jaume Mos)

Dijous, també sol

A primeres hores hi haurà alguns núvols a les Terres de l'Ebre i la Costa Daurada que impediran veure la Lluna en fase de quart minvant, però després, a partir de primeres hores del matí, ja s'imposarà el sol.

A la tarda farà també molt de sol, amb temperatures una mica més altes i amb algunes nuvolades al Pirineu, que no haurien de donar precipitacions.
