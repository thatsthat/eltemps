Haurem de veure on se situa el nucli de la bossa freda amb el pas de les hores. En principi, hauria de desplaçar-se cap al sud del Mediterrani. Això afavorirà un temps més tranquil a Catalunya, malgrat que no serà estable del tot. Es configura una borrasca en superfície, entre Sicília i Sardenya, que mantindrà el flux de núvols entrants pel nord-est de Catalunya. La tramuntana anirà de baixa de manera progressiva.
 

Estones de sol, boira i núvols

A la matinada, els núvols seran més abundants al quadrant nord-est, previsiblement amb alguns xàfecs poc abundants, més probables a la serra de l'Albera i en punts propers a la costa. El matí ha de començar assolellat en general, tret del quadrant nord-est, on quedaran restes de núvols, en principi ja sense pluja. També esperem alguns bancs de núvols baixos o bancs de boira al llarg de la Depressió Central. Trigaran hores a aixecar-se, principalment cap a l'oest.

A la tarda, entraran noves bandes de núvols alts i mitjans pel nord-est, en moviment cap a la Catalunya Central i, al final del dia, cap al terç sud, on arribaran molt trencats. Sembla que arribaran sense precipitació. A tot estirar, caurà algun últim plugim dispers i anecdòtic.

Temperatura diürna en ascens

A primera hora registrarem valors semblants o una mica més baixos que els de dissabte, segons la nuvolositat, però el més destacat serà la pujada de la temperatura diürna en el sector del litoral i prelitoral central i en punts de les Terres de l'Ebre. Els valors més alts, d'uns 14 ºC, es donaran al sud de les Terres de l'Ebre, a la Costa Daurada i al prelitoral central. Tindrem molts valors d'entre 10 i 13 ºC.

I dilluns...

Serà un dia de recuperació de la temperatura, de cel assolellat en general però també amb presència de boira, sobretot cap a Ponent.
