Tot just arriba el cap de setmana i arriba un canvi de temps. Farà la guitza a qui vulgui gaudir de la platja o de la muntanya durant la primera meitat de dissabte. De fet, les pluges que s'esperen durant el matí de dissabte serviran per netejar el parabrisa, és a dir, netejaran l'atmosfera de pols sahariana, faran fora la calor tan intensa dels últims dies i ens duran un aire més lleuger, més fresc i més net.

Dissabte, la DANA arriba amb pluges i canvi d'aires

Dia de pluja, Marc Solé

La pertorbació, la DANA, que durant bona part de la setmana estava ubicada entre Portugal i el sud peninsular, finalment posarà rumb cap a França, travessant Catalunya, al mateix temps que s'afeblirà. Tot i això, netejarà l'atmosfera, tant de pols com de calor. El més interessant és que no es veu cap calorada com la d'aquesta setmana fins més enllà del 10 de juliol.

 

Pluges i tempestes durant el matí i ruixats a la tarda

Si encara teniu el cotxe brut, aparqueu al carrer, la pluja de dissabte us el netejarà. Durant la matinada, han entrat les primeres precipitacions per punts del sud i oest.

Durant el matí hi ha risc de pluges localment intenses al Camp de Tarragona, a la Depressió Central i al Penedès. Durant les hores centrals del dia, les pluges arribaran a qualsevol punt del Pirineu i a la Catalunya Central i seran localment intenses a l'àrea de Barcelona. Aquestes pluges es mouran cap al nord-est i cap al mar a primera hora de la tarda.

Durant la tarda, s'obriran grans clarianes, el cel tornarà a ser blau, però encara tindrem núvols dispersos que seran amenaçadors i deixaran alguns ruixats al Pirineu, el Prepirineu, potser també algun d'aïllat al Prelitoral o cap als Ports. Com més avanci la tarda i el vespre, el cel estarà més serè i desapareixeran les precipitacions.

 

Adeu a la calor intensa

Les temperatures matinals han baixat una mica al terç nord, mentre que han pujat a la resta. En canvi, les màximes es desplomaran a les comarques del Pirineu i Prepirineu, i també baixaran per Ponent i la Catalunua Central i a l'interior del nord-est. Abandonarem les màximes de més de 35 ºC dels últims dies, direm adeu a la calorada i recuperarem els valors normals de finals de juny. Les màximes del dia rondaran els 30 ºC, si bé localment a les Terres de l'Ebre o per Ponent poden arribar als 31 ºC.

Diumenge, més sol i ruixats dispersos

La pertorbació de dissabte haurà marxat, però se n'acostarà una altra per Galícia. Tot i això, serà un bon dia de sol per gaudir de la platja arreu de la costa catalana, amb permís d'alguns núvols baixos. Els núvols estaran situats a l'oest del país i amb alguns ruixats a partir del migdia al Pirineu, al Prepirineu i al pla de Lleida. Les precipitacions s'intensificaran a darrera hora del dia i durant la matinada a tota la meitat oest del país, des del Pirineu fins a les Terres de l'Ebre.

 
