Per fi podem parlar d'un canvi de temps i trencar el discurs d'una calor sobredimensionada. A partir d'aquest dilluns, entren a escena les tempestes i la temperatura començarà a normalitzar-se de manera progressiva. De moment, però, encara hi haurà algunes comarques amb avisos per calor nocturna i diürna. Res a veure, però, amb els avisos extensos i de màxim nivell de diumenge. 

Arriben tempestes

Veurem un dia més variable des del matí, per l'arribada d'alguns núvols alts i mitjans. Però serà a partir del migdia quan creixeran nuvolades més potents al Pirineu i Prepirineu, i també n'arribaran des de l'Aragó cap a la zona de Ponent i les Terres de l'Ebre. Cel serè o poc ennuvolat amb el creixement de nuvolades a la tarda al Pirineu i Prepirineu, sobretot al sector occidental, i al massís dels Ports. Al llarg de la tarda n'arribaran també pel terç oest.

Per tant, a primera hora de la tarda descarregaran els primers xàfecs pel Pirineu. Amb el pas de les hores s'estendran per altres punts d'interior del terç nord. Seran localment intensos, acompanyats de tempesta, i deixaran registres puntualment abundants, amb alguna calamarsada. El Servei Meteorològic de Catalunya ha activat un avís per intensitat de pluja. Com diem, també entrarà algun xàfec puntualment intens per Ponent i a l'entorn dels Ports. 

La calor comença a desinflar-se

Pel que fa a la temperatura, començarà a baixar en el nivell de 850 hPa. Passarem d'isotermes de 24-26 ºC a valors de 18-24 ºC. Pel que fa a la superfície, diferenciarem l'evolució de les mínimes i les màximes. 

A primera hora podrem tenir, encara, valors més alts que diumenge en punts de Ponent o les Terres de l'Ebre. Per això es manté un avís per calor nocturna. En canvi, esperem valors més baixos en bona part de la façana litoral i prelitoral. 

 

Al migdia, es registraran màximes més baixes en general. La baixada serà més notable a la meitat est de Catalunya i, sobretot, a la Costa Daurada i en punts de la Costa Brava. En canvi, encara es mantindran valors força alts per Ponent o l'interior de les Terres de l'Ebre, on poden quedar valors de 38 o 39 ºC. A la resta del país baixarem cap als 32-35 ºC. Temperatures per sobre de la mitjana, però ja sense els valors rècord del cap de setmana. 

 

 

Tramuntana i sud-est

També resistirà la tramuntana matinal al cap de Creus, però al migdia desapareixerà. El vent dominant durant les hores centrals del dia serà de sud-est, i deixarà algun cop fort al prelitoral sud i a Ponent. Cap al vespre, entrarà vent de ponent  pel terç oest de Catalunya, i tindrem ventades locals degut a les tempestes.

I dimarts...

Entrarà més aire fred en altura, i baixarà més, de manera general, tant a primera hora com al migdia. Veurem més núvols arreu i tornarem a tenir tempestes localment fortes.  

 

 
