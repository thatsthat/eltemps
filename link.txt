Va ser arribar el mes de setembre i vam dir adeu a les temperatures màximes de 35 °C i a les nits tòrrides. Un inici de setembre que ens ha dut i encara en du i ens durà cap a unes temperatures de finals de mes. Pràcticament durant tot el que resta de mes les temperatures se situaran per sota o dins el rang de la normalitat per a aquestes dates. Cap calorada ni repunt important de calor.

Temps assolellat al Vendrell (Santiago González)

Sol i alguns núvols amenaçadors

Matí de sol, però també amb núvols baixos a punts de la Catalunya Central i Alta Segarra. Hi haurà núvols matinals a la façana costanera entre el Garraf i la Selva. Bufarà el mestral a les Terres de l'Ebre i la tramuntana a l'Empordà amb intensitat entre moderada i forta.

A la tarda, les nuvolades creixeran a la Catalunya Central i a l'interior de les comarques de Girona amb possibilitat d'alguns ruixats febles i aïllats a l'entorn de la serralada Transversal. El mestral minvarà d'intensitat a les Terres de l'Ebre, mentre que la tramuntana persistirà entre moderada i forta.

Temperatures estancades

Mínimes i màximes seran força similars als valors de dilluns. Al Pirineu, les temperatures diürnes pujaran entre 2 i 4 graus en general, mentre que a la Costa Daurada poden baixar un parell o tres de graus. Les màximes més elevades del dia rondaran els 30 °C.

I per a la Diada...

Matí assolellat, però amb núvols amenaçadors a la Costa Central, on no es descarta algun ruixat minso. A la tarda, ruixats i tempestes al nord del país. Les temperatures quedaran més curtes.

 
