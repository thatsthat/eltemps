El temps es mantindrà estable durant aquesta jornada de Sant Esteve, de nou amb un dia de contrastos entre les zones emboirades o amb núvols i allà on el cel es mantingui serè. Aquesta dinàmica meteorològica tranquil·la ens la propiciarà l'anticicló, situat aquest dijous al centre del continent europeu. El vent, feble, continuarà arribant des del mar, aportant humitat i núvols a la costa i prelitoral.
 

Boires a Ponent i núvols baixos a la costa

Mentre que farà sol al terç nord del país, els núvols baixos seran presents a la costa i al prelitoral, els més compactes cap al sector sud. Serà en aquest sector del sud del país on es mantindrà el risc d'algun plugim, sobretot fins al migdia. Més probables entre la Costa Daurada i el delta de l'Ebre. En canvi, més clarianes cap a la Costa Brava. 

Les boires guanyaran extensió a bona part de la Depressió Central i poden ser persistents a la seva meitat oest, és a dir, a les comarques de Ponent.

Cel pràcticament serè a Cardedeu (Miguel Angel Ciudad)

Temperatura estable, amb fred sota la boira

La temperatura es mantindrà sense canvis destacables, i tornarem a trobar contrastos entre les zones amb sol i aquelles amb núvols o boira. La mínima es mantindrà semblant, i la màxima pot recular un o dos graus, sobretot a la costa i al prelitoral sud.

Així doncs, serà un dia estable però de temperatura força frenada, de fresca a la costa sota els núvols baixos i de fred a Ponent i als sectors amb boira persistent.
 

I divendres...

L'ambient assolellat es mantindrà la nord del país i retornarà també a la costa i al prelitoral. Aquí la temperatura pot pujar una mica. Ara bé, les boires s'apoderaran de la Catalunya Central, de les comarques de Ponent i de l'interior de la vall de l'Ebre. En alguns casos seran persistents, i faran que l'ambient es mantingui plenament hivernal. 
