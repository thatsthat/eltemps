L'anticicló encara ens vol acompanyar unes jornades més a Catalunya i ens garantirà un temps estable, majoritàriament assolellat arreu del país almenys fins dijous. Tot i el sol i la bonança de dia, les nits continuen i continuaran sent fredes, amb glaçades que guanyen terreny, que arriben en alguns casos a primera línia de mar a la Costa Brava i que són intenses a valls i fondalades.

Un nou dia entre el sol i la boira

Aquest dimecres serà una jornada pràcticament calcada a les dues darreres. Un dia en què l'ambient assolellat serà el plat principal del menú meteorològic. Només amb el permís de boires que de nou apareixeran al voltant del pla de Lleida i altres sectors de Ponent i de l'interior de la vall de l'Ebre i que en alguns casos poden fer el ronso fins al migdia. En general, s'aniran esvaint durant el matí.

Com a petita novetat, de cara a mitja tarda i vespre no seria impossible que es poguessin formar alguns núvols baixos costaners al voltant de la Costa Central. Si arriben a aparèixer seran inofensius i no esperem que deixin, ni molt menys, precipitació.

Cel radiant a Arenys de Munt (Montse Mora)

Matí gèlid, migdia més suau

Tant les mínimes com les màximes seran molt semblants, amb petites variacions. A primera hora del dia, la temperatura en alguna zona fonda encara podrà ser un pèl més baixa i, en canvi, pot pujar a cota mitjana i alta, amb accentuació de la inversió tèrmica. Per tant, les glaçades tornaran a fer acte de presència a moltes poblacions interiors i fins al prelitoral.

La màxima tampoc patirà grans canvis, però pot pujar un parell de graus cap a l'Empordà. En general, ens mourem entre els 12 i 17 graus, puntualment més altes a l'Ebre, o altres indrets de la costa i prelitoral com el Camp de Tarragona o el nord-est.

El vent de tramuntana al nord del cap de Creus i de mestral a les Terres de l'Ebre bufaran una mica, però sense gaire empenta.

I dijous...

Serà el darrer d'estabilitat absoluta, amb sol i boira, perquè a partir de divendres podrien arribar canvis més importants, amb més fred, algunes pluges i possibles nevades que es podrien produir a cotes inferiors als 1.000 metres.
