Després d'uns dies marcats per núvols poc actius enviats per la borrasca Atlàntica, per fi tindrem les condicions per a un episodi de pluja. Arribarà un front actiu, reforçat per un bon solc d'aire fred en alçada. Això sí, la pluja es farà esperar unes hores i arribarà al final del dia. També cal destacar el vent del sud, que bufarà amb més intensitat al Pirineu. El Servei Meteorològic de Catalunya ha activat l'avís per aquest motiu.

Pluges cap al tard, vespre i nit

Per ser més exactes, abans de l'arribada del front ja ha plovinejat al vessant sud del Pirineu occidental. Ha caigut 1 litre per metre quadrat al Lac Redon o mig litre a la Torre de Capdella. El matí portarà unes hores de pausa, amb un cel cada cop més enterbolit o ennuvolat per l'entrada de núvols des de l'oest.

Durant la tarda, la pluja tornarà a l'extrem nord-oest, mentre que a la resta tindrem un cel ennuvolat. A partir del vespre entrarà el front, que repartirà precipitacions entre l'oest i el centre de Catalunya. De matinada, el front acabarà de travessar el país. No serà un episodi de grans acumulacions, fora del vessant sud del Pirineu i d'alguns punts concrets, on pugui descarregar algun xàfec o tempesta localment forta. L'SMC ha activat l'avís per intensitat de pluja a partir del vespre.

Temperatura per sobre de la mitjana

La temperatura mínima ha pujat en general, amb un ambient poc fred a primera hora i fins i tot alguns valors de mínima tropical arran de mar. La màxima també pot ser una mica més alta, sobretot en punts del nord-est. L'excepció serà la meitat sud del litoral i prelitoral, on es registraran temperatures 3 o 4 ºC més baixes en general. Ens mantindrem en valors de temperatura per sobre de la mitjana climàtica per a l'època. Les màximes més altes arribaran als 29-30 ºC per Ponent i en alguns punts de la Catalunya Central i l'extrem nord-est.

I dimarts...

El front acabarà d'escombrar el centre i est de Catalunya entre la matinada i l'inici del matí. Una bona part del dia serà de grans clarianes, tot i que poden reactivar-se alguns xàfecs de tarda al nord-est i al Pirineu. La temperatura baixarà clarament, tret del litoral. Dimecres, estarem pendents d'una nova pertorbació, la que quedi de l'evolució de l'huracà Kirk.

 
