Tenim la mirada posada en una pertorbació situada ben a prop de Galícia. Ara per ara, notarem la seva presència pel vent de sud que predominarà durant tot el dia arreu del país. Sempre que hi ha una pertorbació a l'oest peninsular, els vents a casa nostra predominen de sud, és a dir, és un vent càlid.

Dia de sol i platja a Roses (Mercedes Creus)

Ulleres de sol i teixit lleuger

Som davant d'una jornada estable amb un gran predomini del sol durant tot el dia. Tindrem petits matisos, però no comportarà cap nosa per a l'activitat que tingueu prevista per a aquesta jornada. A primera hora del dia hi haurà alguns núvols baixos cap al delta de l'Ebre i a l'Empordà, uns núvols que es desfaran amb molta rapidesa. A la tarda apareixeran alguns núvols al Pirineu occidental, on no es descarta algun ruixat minso a l'Aran a última hora del dia. En paral·lel, a darrera hora de la jornada sorgiran alguns núvols baixos arran de costa.

Calor continguda

La influència del vent de sud, per la presència de la borrasca ubicada a prop de Galícia, implicarà que l'ambient persisteixi càlid arreu del país. Ho notarem de bon matí, amb unes mínimes que pujaran entre 2 i 5 graus, i ho viurem amb les màximes quan pugin cap als 35 ºC al pla de Lleida, cap als 30 ºC a les valls del Pirineu i els 28 ºC a la costa.

I de cara als propers dies...

L'estabilitat es mantindrà fins dimecres, que es traduirà en sol i calor, amb alguns ruixats dimecres a la tarda. Serà a partir de dijous quan cauran les temperatures i el temps es tornarà més insegur a l'oest del país.
