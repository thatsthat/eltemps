El cap de setmana tindrà dues cares. El temps estarà condicionat per una gran pertorbació atlàntica, però dissabte ens donarà una treva. Diumenge, arribarà un nou front, reforçat per un solc d'aire fred en altura. Tindrem un canvi de temps per a la segona part del dia. 

Dissabte força assolellat

La jornada es preveu assolellada en conjunt, però no del tot. Al matí es preveuen núvols baixos cap al nord-est, sobretot en punts del litoral. No es descarta alguna gota entre el Maresme i el sud de la Costa Brava. Els núvols s'aniran trencant o desfent al llarg del matí. També es veuran núvols a l'extrem nord del Pirineu. El matí també ens deixarà algun cop moderat de mestral a la Costa Daurada.

A la tarda, creixeran algunes nuvolades al Pirineu i punts d'interior del nord-est. No tindran gaire energia, perquè l'aire fred de les capes altes atmosfèriques s'haurà retirat transitòriament. Malgrat tot, poden deixar algun xàfec dispers. El vent de garbí pot bufar moderat al prelitoral central.

Temperatura en ascens

El dissabte vindrà marcat per una tímida recuperació de la temperatura, tant a primera hora com al migdia. La pujada diürna serà més notable al Pirineu, i l'excepció serà el litoral i prelitoral nord, on els núvols matinals frenaran la pujada. Els valors més alts, d'uns 32 o 33 ºC, es registraran a l'interior de les Terres de l'Ebre. Potser també alguns valors de 32 ºC s'assoliran en punts del litoral i prelitoral del Camp de Tarragona. Per Ponent i en punts de la Catalunya Central, es calculen valors d'uns 30 o 31 ºC.

 

Diumenge, pas d'un front a la tarda

La gran pertorbació atlàntica, centrada al nord-oest d'Irlanda, tornarà agafar embranzida i enviarà un nou front, acompanyat d'un solc d'aire fred en altura. Tindrem, doncs, un nou canvi de temps, notable durant la segona part del dia. 

Núvols en augment

Com diem, el canvi de temps es preveu a partir de la tarda. Abans, tindrem un matí de cel assolellat en general. A partir del migdia, arribaran núvols alts i mitjans des de l'oest, i les primeres precipitacions es localitzaran a l'Aran i l'Alt Pirineu. En principi, aniran relliscant de sud-oest a nord-est. Cap al vespre, és probable que es desenvolupin altres xàfecs per l'interior i el prelitoral, en la mateixa direcció. Seria al llarg de la matinada quan acabaria de passar el solc i els xàfecs ja escombrarien d'oest a est, fins arribar a la costa. 

Temperatura amunt i avall

L'evolució de la temperatura dependrà del moment del dia i de la zona del país. A primera hora, esperem valors semblants als de dissabte a la façana litoral, però més alts a la resta. Al migdia, les màximes quedaran més curtes, per la marinada, a la meitat sud del litoral. En canvi, el vent de sud farà repuntar les màximes a l'interior de Girona. En aques sector, pujaran cap als 32 o 33 ºC. A la resta, els valors seran semblants als de dissabte. Els més alts voltaran els 30 o 31 ºC, per Ponent i per l'interior de les Terres de l'Ebre.  

 

 
