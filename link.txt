Després d'una tongada de dies d'estabilitat, haurem de tornar a tenir el paraigua a mà; la responsable, una petita bossa d'aire fred en altura retrògrada, és a dir, que circula al revés de la circulació general de l'atmosfera, que arribarà a Catalunya durant les properes hores. També tenim els ulls posats en una depressió més important situada davant les costes de Portugal, que ha estat batejada amb el nom de "Nuria", però que sembla que ara per ara no ens hauria d'afectar.

Dia rúfol i amb precipitacions, més continuades a l'oest

La presència d'aire fred farà augmentar la inestabilitat. Serà un dia de cel tapat arreu del país, només amb algunes tímides clarianes al sector nord-est, entre la Costa Brava i l'Empordà. Durant la matinada les precipitacions ja han afectat les comarques d'entre Girona i Barcelona. Des d'aquí s'estendran cap a la resta del país al llarg del matí:

Així doncs, podrà ploure a qualsevol punt, però la pluja més important o continuada l'esperem al terç oest: cap a les comarques de Ponent, de l'oest de la depressió Central, l'Ebre o el sector occidental del Pirineu i Prepirineu. També en punts del prelitoral.

Al vespre anirà a la baixa, quedant restringida cap al vessant sud del Pirineu, i de cara a la nit acabarà desapareixent. Insistim que no serà una ploguda excessivament generosa, però sí que pot deixar una regada d'entre 5 i 20 mm de forma general, però més a punts del Pirineu occidental o al massís dels Ports. La cota de neu estarà al voltant dels 1.600 metres, però pot baixar de manera puntual per sota dels 1.400.

Cel amenaçador a Sant Esteve de Palautordera (Miquel del Río)

Descens contundent del termòmetre

El que sí que serà important i contundent serà la baixada de la temperatura. Al matí no gaire, de fet el mercuri s'ha mantingut sense canvis o en alguns casos encara ha quedat més alt a causa de la nuvolositat. Això sí, els valors negatius han recuperat extensió. A la resta, les mínimes quedaran situades entre els 6 i 11 ºC.

Les màximes sí que davallaran amb contundència després del descens iniciat ja aquest dimarts en algunes zones del país. En alguns casos, com el Pirineu, Prepirineu o en punts de les comarques de Ponent, podran quedar fins a 10 ºC més curtes que avui. A la resta del país ja no tindrem valors de 20 ºC i, en general, les màximes oscil·laran entre els 12 i 17 ºC, més baixes al terç nord del país.

Comparativa de la temperatura màxima prevista per a dimecres respecte a dimarts (WRF / TVC)

I dijous...

No farem net del tot, serà un dia de cel variable, amb estones de cel més carregat. Encara pot descarregar algun ruixat, però seran més febles, dispersos i irregulars que els de dimecres. La temperatura començarà a recuperar-se de nou després de la forta clatellada.
