Aquest diumenge arriba una petita pertorbació a Catalunya. Serà vista i no vista, i no portarà un gran canvi de temps, però serà suficient per tapar el sol una altra vegada i obligar-nos a obrir el paraigua en alguns indrets, sobretot a la tarda.
 

Núvols en augment i xàfecs poc abundants

El dia començarà amb una primera hora dominada pel sol en una gran part del país. Tot i això, quedaran núvols al sector litoral i prelitoral nord, sense que es puguin descartar alguns plugims matinals anecdòtics. Però ja durant el matí, els núvols associats a la pertorbació trauran el nas i aniran avançant de sud-oest a nord-est. Pot arribar algun primer xàfec per la Terra Alta o el Baix Ebre.

Al llarg de la tarda, el cel estarà cada cop més tapat i els xàfecs avançaran seguint la mateixa direcció, de sud-oest a nord-est. Poden afectar qualsevol punt del país, de manera localment moderada, tot i que en general deixaran quantitats poc abundants. La cota de neu voltarà els 1.100 metres al terç sud, i entre els 900 metres a la resta.

Aquesta és la precipitació que calcula el model WRF per a tot el dia. Altres mapes pinten que la pluja també arribarà al nord-est.

Pluja prevista per a diumenge (WRF / 3Cat)

Temperatura amb pocs canvis

No serà un diumenge amb grans canvis de temperatura. A primera hora, poden baixar 1 o 2 ºC  al llarg de la depressió Central o pel prelitoral nord. Les glaçades arribaran a més indrets, tot i que seran febles en general, puntualment moderades. Només al Pirineu seran fortes. Al migdia, la temperatura pujarà cap al Pirineu i al nord-est, però  pot tornar a baixar per l'extrem oest o la Costa Daurada.  Els valors més alts es tornaran a situar al voltant dels 15 ºC, a la Costa Daurada i el prelitoral Central.

I dilluns...

Començarem la setmana amb la mateixa dinàmica de pas de núvols i precipitacions, que seran més abundants a l'extrem sud. I la pluja no s'acabarà aquí. Per als dies següents seguirem en ratxa.

 
