Continuem parlant de matins freds. Una sensació de fredor que s'ha anat accentuant els últims dies fins al punt que el Servei Meteorològic de Catalunya va emetre aquest dilluns un avís per fred davant aquesta inèrcia de refredament nocturn, que sembla que va cada dia a més en algunes zones fondes, malgrat que no hi ha cap irrupció d'aire fred en altura. De moment, continuarem dins aquesta situació amb l'anticicló al damunt, però sembla que es voldrà començar a debilitar durant les properes jornades.

Sol, boires i núvols baixos costaners

Les boires continuaran encaixonades a les comarques de Ponent i a l'interior de la vall de l'Ebre i, un dia més, podran ser persistents i gebradores. N'apareixeran de matinals en altres punts de l'interior, però es trencaran amb facilitat.

A la façana costanera, apareixeran núvols baixos, sobretot entorn la Costa Brava i al voltant de l'Ebre i en especial a primera i darrera hora del dia. A la resta, el cel es mantindrà ben blau, net de núvols en una jornada que serà ben plàcida pel que fa a l'estat del cel.

Benvinguda al 2025 des del Masnou (Mariona Rifà)

Es manté l'ambient fred

La temperatura es mantindrà estable, més enllà d'algunes petites variacions locals. Així doncs, repetirem les glaçades matinals amb valors sota zero a bona part de l'interior i només lleugerament per sobre dels 5 graus al litoral. De dia, tindrem l'ambient propi d'aquesta època de l'any, amb màximes entre els 10 i 15 °C allà on l'ambient sigui assolellat, però clarament per sota d'aquestes xifres on la boira sigui persistent.

I dijous...

Com a petita novetat, podran arribar algunes pinzellades de núvols prims, que deixaran el cel mig enteranyinat en alguns casos durant la segona meitat del dia. Serà el preludi d'una petita línia frontal que passarà la nit de dijous a divendres. Malgrat això, aquest dijous encara es mantindran les boires a Ponent i el predomini de l'ambient assolellat a la resta. La temperatura podrà recuperar-se una mica a la costa i prelitoral.
