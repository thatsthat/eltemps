Aquest dimarts encara mantindrem la inèrcia d'aire fred a les capes altes de l'atmosfera, que sembla que de cara a dijous sí que es voldrà retirar d'una manera més clara, i aleshores sí que el temps tendiria a ser més estable. De moment haurem de continuar parlant d'una dinàmica primaveral que ens portarà estones de sol, però també tempestes i alguna calamarsada.

Matí de sol, tarda de xàfecs

Aquest dimarts al matí tornarem a parlar d'un cel poc ennuvolat, tot i algunes boires matinals a punts de la Catalunya Central i d'altres zones interiors, i també alguns núvols baixos costaners. En tots dos casos s'aniran trencant amb el pas de les hores. També tindrem alguns núvols alts i mitjans a punts del quadrant nord-oest que poden deixar alguna gotellada. 

Ja al final del matí, i sobretot a partir del migdia, creixeran nuvolades que un altre cop ens portaran una tarda de ruixats, xàfecs i tempestes, sobretot a les zones de muntanya. N'hem d'esperar al Pirineu i Prepirineu, a la Catalunya Central, al massís del Port, altres punts del prelitoral i fins i tot també en podem tenir algunes a les comarques del pla de Lleida.

En alguns casos, aquestes precipitacions podran descarregar amb intensitat i anar acompanyades de calamarsa o de pedra. Per aquest motiu està activat l'avís del Servei Meteorològic de Catalunya per intensitat de pluja, a l'interior de les Terres de l'Ebre i a les comarques del nord-est. La cota de neu serà al voltant dels 2.300 metres a la zona del Pirineu. 

Cel amenaçador a Sabadell (Jaume Cusidó)

La temperatura puja lleugerament

Hem començat el dia amb temperatures un parell o tres de graus més altes a les comarques de l'interior, i un ambient molt semblant a la façana costanera. Encetem el dimarts, per tant, amb valors d'entre 8 i 15 graus i amb menys temperatures ubicades per sota dels 10 ºC.

Al migdia mantindrem aquesta lleugera tendència a l'alça i també haurem de sumar dos graus als termòmetres. Així doncs, l'ambient serà suau i ens mourem entre els 20 i 25 ºC. Fins i tot podem arribar als 26 ºC a punts del pla de Lleida o de l'interior de les Terres de l'Ebre.

I dimecres....

Un dia més repetirem la dinàmica de ruixats a partir del migdia i durant la tarda. Un altre cop seran més probables a les comarques interiors i podran anar acompanyats de tempesta i calamarsa. En canvi mantindrem més estones de sol a la façana costanera. La temperatura es mantindrà sense variacions, tot i que, allà on descarreguin els ruixats, sí que hi pot refrescar.
