Començarem la setmana amb canvi de dinàmica: la borrasca mediterrània es desdibuixa, mentre que la gran pertorbació atlàntica començarà a enviar fronts de núvols a la península Ibèrica, tot i que arribaran molt desgastats a casa nostra. El predomini de vents de l'oest i sud-oest farà que les temperatures vagin cap amunt.

Núvols i clarianes

De matinada, s'acabaran de retirar els núvols per l'Empordà, mentre que una nova banda de núvols alts i mitjans avançarà des de l'oest i es repartirà per tot el país.

Al matí veurem algunes clarianes transitòries, però en general veurem un cel ennuvolat, més tapat a la meitat oest. De fet, és probable que arribin alguns plugims dispersos per l'oest, entre mig matí i l'inici de la tarda. Seran precipitacions anecdòtiques.

Al llarg de la tarda, una gran part d'aquests núvols marxaran per la façana litoral, i les clarianes guanyaran terreny a la resta. La següent tongada de núvols arribarà al final del dia, de nou des de l'Aragó.

Temperatura sense canvis

La temperatura mínima quedarà molt condicionada pel moviment dels núvols. Serà més baixa que la de diumenge pel nord i nord-est i més alta cap a Ponent i el sud. La temperatura màxima canviarà poc, grau amunt, grau avall. Mantindrem valors màxims de 14 o 15 ºC al llarg de tot el litoral, i d'entre 9 i 13 ºC en general.
 

I dimarts...

Torn per a l'arribada d'un nou sistema frontal atlàntic, que deixarà el cel força ennuvolat, però molt poca pluja, dispersa, intermitent i amb quantitats minses. La temperatura diürna pujarà.

 
