Tot i predominar l'estabilitat atmosfèrica, a primera hora del dia tindrem alguna sorpresa per l'aparició d'algun ruixat a la costa que sobtarà més d'un. No totes les precipitacions estan associades a pertorbacions, poden dependre del vent de la zona i del relleu, com serà el cas. Arriben dies d'estabilitat i de temperatures cada cop més altes, sense excessos.

Cel serè a Vilafranca del Penedès (Àngela Llop)

Sol i núvols baixos

Si bé el dia es llevarà amb el cel serè a gran part del país, apareixeran núvols baixos a la Catalunya Central, Costa Brava, costa central i prelitoral fins al Penedès. Pot ploure feblement a l'àrea de Barcelona o al Maresme, i hi pot haver precipitacions minses que faran la guitza a qui s'acosti de bon matí a les platges del nord del país. A la tarda, el temps serà assolellat i només cap al Pirineu oriental creixerà algun núvol, ben inofensiu, i potser aïlladament caurà algun ruixat feble.

Temperatures amunt, sense excessos

Si bé, les temperatures mínimes seran molt similars a les de dimarts, les màximes sí que pujaran lleugerament entre 1 i 3 graus a la meitat oest del país, inclòs el Pirineu. Les màximes més altes del dia es mouran entre els 33 i els 34 ºC al pla de Lleida, pla d'Urgell i a l'interior de les Terres de l'Ebre.

I els pròxims dies...

L'estabilitat en el temps serà pràcticament absoluta fins dissabte, quan s'haurà de veure si l'arribada d'una borrasca ens afectarà o passarà de llarg. A mesura que avanci la setmana, la calor anirà en augment.

 
