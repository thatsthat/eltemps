Pocs canvis al temps hem d'esperar aquest dijous, abans de l'arribada de l'anticicló i d'un temps més estable de cara al cap de setmana. El flux de vent de gregal i llevant continuarà aportant humitat i molts núvols i, de nou, precipitacions. Sobretot a la façana litoral, però que també podran endinsar-se a comarques interiors, tot i que hi ha certa incertesa en el pronòstic.

Pluja d'anar fent, d'anar sumant litres

El dia serà tapat, poc veurem el sol, tret d'algunes raconades de Ponent o l'Ebre. La precipitació continuarà penetrant de mar cap a terra, feble en conjunt, però que pot anar fent durant tot el dia, però serà sobretot a la tarda i al vespre quan pugui guanyar més extensió. Prop de la costa i del prelitoral és on s'espera la pluja més continuada, però també de manera més inconnexa arribaran cap a l'interior: la Catalunya Central i punts del Pirineu i Prepirineu oriental.

Puntualment, podria descarregar acompanyada de llamps i trons i també amb intensitat, i per això està activat l'avís del Servei Meteorològic de Catalunya per intensitat de pluja. Una pluja que serà menys probable com més al nord-oest de Catalunya ens trobem.

La cota de neu anirà pujant fins als 1.200 o 1.400 metres, però continuarà nevant per damunt d'aquesta cota al Pirineu i Prepirineu oriental, que en tot l'episodi d'aquest parell de dies poden acumular més de 20 cm de neu nova en alguns casos.

Nuvolades amb cortines de pluja i arc de Sant Martí a Altafulla (Francesc Bobé)

La temperatura es recupera lleugerament

La temperatura nocturna s'ha recuperat entre 2 i 4 graus en la majoria de casos. També ho pot fer una mica la diürna, però com que tornarem a tenir un cel majoritàriament ennuvolat, la poca radiació solar no permetrà que el mercuri pugui enfilar-se més enllà dels 15 graus a punts de la Costa Daurada. 

El vent de llevant i gregal es deixarà notar a primera línia de mar i a punts de la serralada litoral i prelitoral amb ratxes moderades o alguna puntualment forta.
 

I divendres...

El temps tindrà tendència a estabilitzar-se i s'obriran clarianes, que donaran pas a un cap de setmana majoritàriament assolellat però on reapareixeran les boires a l'interior. Tot i que la temperatura pugui ser una mica més agradable de dia, les nits i matinades continuaran sent fredes, gèlides en alguns casos.
