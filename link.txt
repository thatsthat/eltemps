Començarem la setmana amb un domini absolut de l'anticicló de les Açores. Per les capes altes i mitjanes de la troposfera tindrem encara una mica d'aire fred que, combinat amb la calor superficial i la convergència de vent, afavorirà la formació d'alguns xàfecs de tarda.

Sol, núvols prims i nuvolades de tarda

El dia s'ha aixecat amb una banda de núvols alts i mitjans en retirada pel litoral, on també han fet el ronso alguns núvols baixos, sobretot cap al sud de la Costa Daurada i al nord del litoral central. En conjunt farà sol, potser una mica enteranyinat a estones per l'arribada de més núvols prims.

A partir del migdia, creixeran núvols d'evolució al llarg del Pirineu, Prepirineu i interior del nord-est, amb possibilitat de xàfecs d'intensitat moderada i registres modestos. Amb més probabilitat, es localitzaran entorn del Berguedà, el Ripollès, la Garrotxa i el nord d'Osona.

Calor i xafogor

La temperatura de primera ha pujat lleugerament respecte a diumenge, mentre que la màxima es mantindrà o pujarà molt poc a bona part de l'interior del país, però baixarà en punts del litoral i prelitoral. En qualsevol cas, la xafogor serà notable a la façana costanera. La màxima cap a Ponent pot arribar als 32 ºC, i potser assolirem els 31 ºC a les Terres de l'Ebre.
 

I dimarts...

La temperatura començarà una tendència ascendent que ens portarà a l'estiu meteorològic, que comença diumenge que ve. L'aire càlid entrarà per totes les capes atmosfèriques, de manera que la possibilitat de xàfecs de tarda anirà desapareixent.
 

 
