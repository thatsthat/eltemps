La calor típica d'estiu, sense ser extraordinària, ja és aquí. Aquest serà el tercer període de calor intensa de la temporada, amb màximes de 37 ºC. La primera calorada va ser el 6 de juny, amb 37,1 ºC al Poal; la segona, el 27 de juny amb 37,5 ºC a Baldomar; i la tercera, la de dimecres a divendres. La part comuna de totes tres és que abans que comencin ja tenen data de caducitat, no són persistents en el temps.

Cel serè a Solsona (Claustre Monconill)

Només sol

El cel estarà serè durant tot el dia a gran part del país. Només petits matisos trencaran aquesta serenor. A primera hora del dia hi haurà núvols baixos entre el delta de l'Ebre i el Camp de Tarragona. A la tarda apareixerà algun núvol sobre els cims del Pirineu, que serà del tot decoratiu. Serà un dia sense precipitacions enlloc.

Màximes de 37 ºC

Sense arribar a una calor extrema, sí que la calor entre dimecres i divendres tocarà els 37 ºC o més de manera consecutiva. Les màximes a les valls del Pirineu rondaran els 30 ºC, a la Catalunya Central els 35 ºC i a Ponent els 36 ºC i localment al pla de Lleida s'arribarà als 37 ºC.

I els pròxims dies...

L'estabilitat ens acompanyarà tota la setmana, però amb matisos davant l'aparició d'alguns ruixats tímids al Pirineu. La calorada persistirà fins divendres, i durant el cap de setmana les temperatures recuperaran la normalitat per a aquestes dates de mitjans de juliol.
