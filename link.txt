Després del màxim de l'onada de calor, que aquest dilluns ens ha deixat temperatures que han superat els 40 ºC a diversos indrets del país, sobretot al seu terç oest, aquest dimarts començarà a arribar una massa d'aire una mica més fresc que farà que la temperatura comenci a baixar tímidament, tot i que la calor intensa tornarà a ser la protagonista del dia.
 

Matí de sol, ruixats a la tarda

El matí serà plàcid i ens portarà molt sol i només algun núvol baix poc important que pot aparèixer a la costa de l'Ebre fruit de la mateixa humitat i xafogor. A partir del migdia esperem que s'inflin nuvolades en zones de muntanya de la meitat nord del país, sobretot al Pirineu i al Prepririneu. És en aquest sector on fins i tot esperem que deixin xàfecs i algunes tronades de caràcter dispers al llarg de la tarda. Algun podria ser localment intens. A mesura que avanci la tarda podran arribar al nord de la Catalunya Central o de Ponent. A la resta, la tarda podrà quedar enteranyinada per l'arribada d'alguns núvols prims.

Dia de platja a Tarragona (Rosa Maria Gabriel)

La calor comença a afluixar, però encara arribarem als 40 ºC

La calor voldrà baixar un petit esglaó, però venim de tan amunt que encara esperem que alguna xifra pugui arribar als 40 graus al sector del pla de Lleida. És precisament en aquest sector on el Servei Meteorològic mantindrà activat l'avís per calor intensa. A la resta ens mourem entre els 34 i els 39 graus. A més, vindrem d'una nova nit i matinada càlides, amb mínimes tòrrides al litoral i tropicals a molts punts de l'interior, per la qual cosa també estaran activats els avisos de calor nocturna:

Avisos per calor previstos per a dimarts (Servei Meteorològic de Catalunya / 3Cat)

I dimecres...

La calor voldrà recular una mica més i sembla que ja totes les màximes quedaran ubicades per sota dels 40 ºC. Aquesta massa d'aire una mica més fresc també serà més inestable i tindrem una tarda amb ruixats i tronades que guayaran extensió a molts punts de l'interior del país durant la tarda. Els propers dies la temperatura continuarà en lleuger descens, però els mapes ens mostren un possible nou repunt coinicidint amb l'arribada del cap de setmana. El descens, però, serà poc notori a la costa, on continuarà la xafogor marcada.
