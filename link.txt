El gran anticicló que s'estén per tot el sud d'Europa portarà un nou dia de calma absoluta a Catalunya. Això es tradueix en un temps marcat pel cel ras o la boira.

Boira més persistent

Durant la matinada, amb el refredament nocturn, la boira tornarà a assentar-se a les principals valls, planes i fondalades del país. La diferència és que, aquest diumenge, es preveu que els bancs de boira siguin més persistents, especialment a l'oest de la depressió central o, fins i tot, en punts de les Terres de l'Ebre. De manera puntual, aquesta boira pot arribar a ser gebradora. A la resta de Catalunya, el cel es veurà totalment assolellat.

Temperatura amb pocs canvis

La temperatura es mantindrà sense canvis significatius, amb petites pujades o baixades a primera hora. Les glaçades afectaran indrets de l'interior fora de la serralada pirinenca, amb més freqüència a la meitat nord i, de manera més puntual, al sud del país.

El termòmetre recularà puntualment un o dos graus a les hores centrals de la jornada, amb unes màximes que es mouran entre els 10 i 13 ºC en molts casos, però de nou per sota d'aquests valors als indrets de Ponent on la boira faci el ronso. Els valors més alts rondaran els 15 ºC en punts del litoral o prelitoral.

I la setmana que ve...

De moment, pocs canvis a la vista, més enllà de l'aparició d'alguns núvols baixos més. Les temperatures es mantindran sense grans variacions i seran les habituals per a l'època de l'any, per la presència de l'anticicló fred. Amb els mapes d'avui, hauríem d'esperar al cap de setmana que ve per veure una mica de moviment.
