L'embossament d'aire fred que ens ha dut ruixats, tempestes, pedregades, temps insegur i una baixada de les temperatures va marxant cap a l'interior del Mediterrani, cosa que permetrà que, a poc a poc, l'estabilitat guanyi terreny per tot el país. Tot i això, encara tindrem alguns ruixats.

Nuvolades des de Palamós (Margarida Bonet)

Sol, cel variable i ruixats

De matinada encara ens acompanyaran els núvols, presents a l'est del país. De fet, encara podria caure algun ruixat a la costa, amb una tendència clara a anar mar endins. Serà a partir del migdia quan descarregaran ruixats irregulars, aquí i allà, pel Pirineu, que baixaran cap a la Catalunya Central, el pla de Lleida i cap a les muntanyes de Prades. Les pluges poden ser intenses només al nord del país.

Temperatures, cap amunt

Després d'un dimecres amb núvols i amb aire fred, el sol d'aquesta jornada, tot i que es vegi a estones, facilitarà una pujada de les temperatures màximes, que pujaran al Pirineu entre 2 i 4 graus i registraran valors propers als 30 ºC. Les més altes del dia s'esperen cap a la Ribera d'Ebre i el Baix Ebre, amb valors que no passaran dels 34 ºC.

I la recta final de la setmana...

Del que queda de setmana, el dia més estable serà divendres, tot i la presència d'algun ruixat al Pirineu, i el més insegur, diumenge, amb ruixats que poden caure al matí a la costa. En tot cas, caldrà detallar i confirmar durant els pròxims dies aquest pronòstic.

 
