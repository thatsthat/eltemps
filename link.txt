El cap de setmana estarà marcat per un anticicló que se situarà centrat al canal de la Mànega. Amb aquesta posició, el mestral i la tramuntana es relaxaran i el temps a Catalunya serà força estable.

Mar de tramuntana a l'Escala (Rosa Maria Ballesta)

Dissabte assolellat

El sol serà el gran dominador a tot el país durant gairebé tot el dia. Al matí tindrem alguns matisos, com algunes bandes de núvols prims que es mouran de nord a sud.

A la tarda, creixeran alguns núvols d'evolució cap al nord-est, sense conseqüències, però a la resta continuarà l'ambient assolellat.

D'altra banda, la tramuntana es mantindrà amb cops forts al nord del cap de Creus. El mestral pot deixar algun cop fort al sud de la Costa Daurada fins a primera hora del matí.

Marcat contrast tèrmic

A primera hora, la temperatura ha baixat 3 o 4 ºC més en punts de les Terres de l'Ebre i a les valls pirinenques, i una mica menys en general. En canvi, ha pujat a alta muntanya. En qualsevol cas, continuem amb un ambient fresc o, fins i tot, fred, amb algunes glaçades.

En canvi, la temperatura del migdia serà 3 o 4 ºC més alta en punts del litoral i el prelitoral central i nord, i també al Pirineu. A la resta, augmentarà lleugerament o es mantindrà. Ens mourem entre 20 i 27 o 28 ºC en general.

 

Diumenge, sense canvis

El temps continuarà dominat per l'anticicló, el sol, el mestral i la tramuntana. La temperatura pujarà.
