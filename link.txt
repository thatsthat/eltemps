De mica en mica, durant el cap de setmana, el centre d'altres pressions de l'Atlàntic s'anirà aproximant a Catalunya, de manera que el temps serà més estable. Amb alguns matisos, el temps estarà marcat pel sol i la boira. A més a més, a partir de dissabte al migdia es reforçaran el cerç o mestral i la tramuntana.

Núvols residuals i boira a la Garrotxa(Marta Pujol)

Dissabte amb neu al Pirineu, sol i boira

Dissabte serà el dia del cap de setmana amb més tipus de núvols. D'entrada, hem de destacar la boira, que s'estendrà al llarg de la Catalunya Central durant el matí, i que també apareixerà en punts del nord-est i valls pirinenques. S'anirà aixecant amb el pas de les hores, però no a tot arreu. La boira persistirà en punts de la Noguera, la Segarra, l'Alt Urgell o el Solsonès. Algunes d'aquestes boires seran gebradores.

A banda de la boira, esperem també algunes bandes de núvols alts i mitjans en trànsit; pel sud del país, durant el matí i pel nord, durant la tarda. Però l'únic indret on la nuvolositat serà prou compacta per deixar precipitació serà a la Vall d'Aran i l'extrem nord de l'Alt Pirineu. Durant la segona meitat del dia nevarà al voltant dels 1.200 metres, però la cota baixarà cap als 1.000 metres al final de la jornada.

Més fred a primera hora

La davallada tèrmica més important la notarem dissabte a primera hora, amb valors 3 o 4 ºC més baixos respecte a divendres en molts punts d'interior. Les glaçades guanyaran pes i extensió a les fondalades. La temperatura diürna no canviarà gaire: baixarà una mica en punts emboirats del centre de Catalunya i pujarà al nord de l'Empordà, reescalfada per la tramuntana. Els valors més alts continuaran al voltant dels 14 o 15 ºC a la façana litoral. En general, ens mourem entre els 8 i 12 ºC.
 

Diumenge amb més sol, mestral i tramuntana

Diumenge tindrem la dorsal anticiclònica més ben situada a la vertical de Catalunya, de manera que s'acceleraran els vents de component nord: el cerç o mestral a les Terres de l'Ebre i el Camp de Tarragona, i la tramuntana o vent de nord a l'Empordà i als cims del Pirineu.

Nevada residual al Pirineu

Els vents de nord continuaran alimentant la nevada al vessant nord del Pirineu. Alguns mapes dibuixen neu durant la matinada, però altres allarguen l'episodi fins al migdia. La cota de neu pot començar al voltant dels 900 metres i pujar fins als 1.200 metres al migdia.

La boira continuarà sent protagonista a les fondalades amb un temps més encalmat. De nou, pot ser localment gebradora i persistent, sobretot al nord de l'altiplà central.

A la resta es preveu un diumenge amb cel assolellat, exceptuant alguns núvols residuals al Pirineu un cop s'aturi la nevada.

Temperatura amb pocs canvis

La temperatura encara baixarà un esglaó més en punts de l'interior del país, mentre que pot pujar en zones on el vent serà més intens, a les Terres de l'Ebre i al Pirineu, principalment. La màxima pot pujar molt lleugerament, de manera que es podria registrar algun valor de 16 ºC cap a la Costa Daurada.

 
