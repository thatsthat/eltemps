El dia de Reis acabarà de passar el front fred associat a la pertorbació atlàntica. Hores després, arribarà una segona tongada de núvols i precipitacions. En qualsevol cas, no serà un episodi general ni generós. Bufarà vent de component oest i, al final del dia, s'intensificaran el cerç, el mestral i la tramuntana als dos extrems del país. El Servei Meteorològic de Catalunya ha activat un avís per vent.

Pluja poc abundant i amb pauses

Serà un dia de cel força ennuvolat en general, amb algunes clarianes transitòries. El primer front avançarà de matinada i deixarà precipitacions molt poc abundants, localitzades a la meitat oest de Catalunya. Només al vessant sud de l'Alt Pirineu esperem alguns registres més abundants. Algunes tímides pluges poden arribar al litoral sud o al prelitoral central, però no les esperem ni a la Costa Central ni al quadrant nord-est.

Durant el matí, s'obriran clarianes a una gran part del país, potser amb teranyines de núvols alts. En canvi, es mantindrà ennuvolat i amb precipitació feble al quadrant nord-oest, en concret cap al vessant sud del Pirineu. La cota de neu voltarà els 1.600 metres.

La segona tongada de núvols i precipitació arribarà a la tarda. Els núvols s'escamparan, més o menys trencats, per tot el país, però la precipitació es repartirà, principalment, pel Pirineu. La cota de neu anirà baixant dels 1.600 als 1.200 metres. Alguns ruixats poden saltar també cap al Prepirineu i, al vespre, cap a altres punts del quadrant nord-est, per l'interior i fins a la costa, entre el nord de la Costa Central i el sud de la Costa Brava. En tot cas, les quantitats de precipitació seran molt modestes.

Temperatura a la baixa al Pirineu

Pel que fa a la temperatura, començarà a baixar pel Pirineu de manera més evident. En aquest sector, les mínimes es registraran a última hora del dia. A la resta, a primera hora farà menys fred que diumenge en una gran part del país. Al migdia, i per efecte del vent de component oest, es registraran temperatures semblants o una mica més altes que les del dia anterior, fora del Pirineu. Les màximes voltaran els 17 o 18 ºC a tot el litoral i prelitoral.

I dimarts...

Quedarem a l'espera de noves oportunitats de pluja. A tot estirar, veurem una mica de precipitació al vessant nord del Pirineu. Serà un dia de temperatures més baixes, estones de vent i cel variable.
