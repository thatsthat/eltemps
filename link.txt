El temps comença a ser més estable, però en aquesta època de l'any, després de tants dies d'inestabilitat i aire fred en alçada, amb la inèrcia del creixement de nuvolades associades a l'escalfament diürn del sol, es fa difícil que es tranquil·litzi del tot. És per això que aquest dijous encara haurem de parlar d'algunes excepcions.

Temps assolellat, però encara algun ruixat

El matí serà de sol en conjunt, però amb permís dels núvols que encara deixaran un cel mig ennuvolat a l'extrem nord del Pirineu, entre l'Aran i el Pallars, on fins i tot hi pot plour eo nevar feblement per damunt dels 1.500 metres. El dia també arrencarà amb boires matinals, més probables a l'oest de la depressió central i amb més clarianes a la resta.

A la tarda repetirem el creixement de nuvolades d'evolució diürna a la zona nord-est del país i de muntanya, i podran deixar anar algun ruixat al voltant del Prepirineu o la serralada transversal, entre el Ripollès i l'Alta Garrotxa fins a arribar al Montseny. A la resta, tot i el pas d'algunes bandes de núvols prims, hi continuarà regnant el sol o ressol.

Cel pràcticament serè a Campdevànol (Joel Bares)

Ambient primaveral

La temperatura serà primaveral amb una amplitud tèrmica força marcada a zones interiors i del Pirineu. És a dir, amb diferència entre la temperatura fresca de primera hora i la suau del migdia. En general, doncs, pocs canvis tindrà el mercuri respecte a aquest dimarts.

Això farà que arrenquem la jornada amb temperatures d'entre 2 i 10 graus. Al migdia tornarem a arribar fins als 21 graus a l'Ebre, a la costa del Camp de Tarragona o a Ponent, però en general ens mourem entre els 15 i 20 ºC.

Es mantindrà una lleugera tramuntana a l'Empordà i un mestral feble al voltant de les Terres de l'Ebre, que pot començar a reforçar-se de cara al vespre.

I divendres

Serà un nou dia de sol o ressol, però també de núvols al vessant nord del Pirineu, on encara esperem que hi continuïn les precipitacions en forma de neu per damunt d'uns 1.400 metres. Repetirem la fórmula d'algunes boires matinals i algunes nuvolades de tarda, que, si arriben a deixar algun ruixat vora el Montseny, ja serà molt. La tramuntana i el mestral poden guanyar una mica d'embranzida, i la temperatura, un parell de graus.
