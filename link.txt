Les restes de la borrasca ex-Gabrielle ens van deixar un dilluns d'aiguats i tempestes molt abundants a les Terres de l'Ebre. Aquest dimarts esperem un escenari ben diferent, amb moltes més estones de sol en general i menys possibilitat de pluja. Encara haurem d'estar atents al País Valencià i a la meitat oest de l'arxipèlag balear, perquè poden rebre molta aigua. Es mantindran activats els avisos de nivell taronja. Més sol i menys núvols El dia ha començat amb bancs de boira i núvols baixos a punts de l'interior i amb restes de núvols cap a les comarques de l'Ebre i altres punts del litoral, però ja sense pluja. Serà a partir del migdia quan apareguin noves nuvolades, aquest cop a punts de muntanya i sobretot de la meitat nord del país. Fins i tot esperem alguns xàfecs o tronades a punts del Pirineu, Prepirineu i al nord de la Catalunya Central, però seran més localitzats i no tindran res a veure amb els grans aiguats de les últimes hores. També veurem créixer núvols a bona part de la serralada prelitoral, però aquí més dificilment hi arribarà a ploure.
La temperatura es manté amb pocs canvis A primera hora, la temperatura ha reculat un pèl, un parell de graus, sobretot, a les comarques interiors i de l'oest del país. En canvi, es mantindrà sense grans canvis a prop de la costa i prelitoral o a les comarques del nord-est. Hem iniciat el dia amb valors que en conjunt es mouran entre els 11 i 19 graus, però amb temperatures d'un sol dígit al Pirineu. Una mica de fresca a primera hora que donarà pas a un migdia més suau i agradable, si fa o no fa com el d'aquest dilluns. Les màximes oscil·laran entre els 22 i 27 graus, les més altes a les comarques de Ponent, de l'Ebre o a l'interior de l'Empordà. #mapa_refixed {height:800px}@media (max-width: 767px){#mapa_refixed {height:550px;}} I dimecres... Ens espera un temps força estable, amb bancs de boira i núvols baixos matinals i algunes nuvolades de tarda que poden repetir algun xàfec a punts de l'interior de les comarques del nord-est. Els termòmetres es mantindran sense grans variacions.
