El cap de setmana començarà amb un anticicló que s'endinsa des de l'Atlàntic cap a França. Durant unes hores, es mantindrà una situació de mestral i tramuntana, i una lleugera inestabilitat que portarà alguns ruixats.

Dissabte amb alguns ruixats
 

El dissabte començarà amb una matinada de cel tapat i precipitacions febles al vessant nord del Pirineu, amb una cota de neu d'uns 1.700 metres. Durant el matí, es mantindrà ennuvolat a l'extrem nord de l'Alt Pirineu, i també en punts de la meitat nord del litoral i prelitoral central i nord, sense descartar algun xàfec. A la resta, tindrem cel assolellat o amb alguns núvols mitjans en trànsit. 

De cara a la tarda, la precipitació es reactivarà al vessant nord del Pirineu occidental, i també creixeran xàfecs cap al Pirineu oriental i al quadrant nord-est. A mitjanit, pot arribar algun xàfec o tempesta al cor de la Costa Central, cap al Barcelonès o el Baix Llobregat.

La tramuntana bufarà durant tot el dia, sobretot al matí, i el cerç o mestral es mantindrà fins al migdia. A la Costa Central, tindrem rebuf, cosa que afavorirà la presència de nuvolositat i possibles xàfecs. 

Temperatura en descens
 

La temperatura de primera hora baixarà de 3 a 6 ºC en molts indrets. La màxima també baixarà, però de manera menys evident en general. Només en punts ennuvolats i amb ruixats a la Costa Central i l'interior del nord-est, notarem una davallada dels valors de primera hora de la tarda. Els valors més alts podran registrar-se cap a la Costa Daurada, on quedarien entre 24 i 25 ºC. En general, ens mourem entre 19 i 22 ºC. 

Diumenge, més estable
 

El centre de l'anticicló continuarà desplaçant-se cap al centre d'Europa durant el diumenge. Amb aquest moviment, es tallarà el flux de vent de nord a Catalunya, i passarem a vents de component sud. La temperatura es recuperarà.

Cel assolellat
 

Tot i que el dia serà força estable, hi ha possibilitat d'alguns xàfecs de matinada al voltant de la Costa Central. Un cop es faci de dia, veurem el cel variable, amb presència de núvols de diferents tipus. Veurem alguns núvols alts en trànsit, sobretot a partir de la tarda, i també alguns de baixos, repartits pel litoral i prelitoral i també a la tarda cap al nord-est. 

La temperatura, en lleuger ascens 
 

El vent de sud suavitzarà lleugerament la temperatura. Pujarà a primera hora i durant les hores centrals del dia en general, tot i que no serà una pujada gaire notable. Sí que es notarà la pujada al Pirineu. Tindrem màximes de 25 a 26 ºC a les Terres de l'Ebre, el prelitoral central, i de 21 a 23 ºC en general.

 

 
