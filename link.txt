Aquest diumenge ens acabarà de passar per damunt la pertorbació en altura. Es mantindrà la dinàmica de pas de núvols, clarianes transitòries i possibilitat de xàfecs dispersos. Els xàfecs podrien anar a més al llarg de la pròxima setmana. Si es confirma la tendència, serà una bona manera de començar el mes de setembre.

Sortida del sol a Palamós (Josep Corney)

Cel ennuvolat i canviant

Repetirem la dinàmica de núvols abundants i xàfecs, que han entrat de matinada per l'oest, i s'endinsaran cap al centre de Catalunya al llarg del matí. Deixaran quantitats de precipitació molt modestes en general, i es mouran de sud-oest a nord-est, bàsicament per l'interior. Al litoral, hi haurà algun xàfec més destacat cap a la Costa Daurada. Esperem molt poca pluja o gens cap al litoral central, i petites quantitats per la Costa Brava.

A la tarda, la retirada del gruix de la nuvolositat cap a la costa permetrà l'obertura transitòria per l'oest, però això també ajudarà al creixement de noves nuvolades. Els xàfecs i les tempestes de tarda s'esperen, principalment, al Pirineu i Prepirineu o a la zona dels Ports. Durant aquest tram de la jornada, poden assolir intensitats més moderades o, puntualment, fortes. A partir del vespre, els xàfecs es mouran de nord a sud i arribaran a la Catalunya Central, sobretot cap a l'est.

Temperatura en descens

Amb el cel tapat, la temperatura de primera hora ha estat semblant o una mica superior a la de dissabte en general, mentre que la màxima baixarà de manera clara pel terç nord nord, i es mantindrà o pujarà lleugerament pel Camp de Tarragona, les Terres de l'Ebre i bona part del litoral central. Esperem alguns valors d'uns 33 ºC en punts de l'interior de la vall de l'Ebre i sud de Ponent, i temperatures d'entre 24 i 31 ºC en general.

I dilluns...

El temps no s'estabilitzarà del tot, i es repetiran els xàfecs, més probables als dos extrems de Catalunya. Tot indica que tindrem una setmana de temps insegur, amb un possible episodi de pluja més general a mitjans de setmana. Veurem com s'acaben de definir els mapes del temps.
 

 
