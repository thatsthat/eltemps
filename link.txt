Una segona gran borrasca s'aproximarà a l'oest d'Irlanda i portarà associada una cadena frontal. Tindrem unes hores de treva, però entre la tarda de diumenge i dilluns passarà un nou sistema frontal, altra vegada poc actiu a casa nostra. En canvi, la pertorbació serà de gran impacte a l'oest de França i Espanya, i també a Portugal. Per això, se li ha posat un nom: Herminia.
 

Més vent

Serà el primer efecte de l'Herminia. Bufarà del sud i oest i s'intensificarà als cims del Pirineu i, durant la segona part del dia, al litoral i prelitoral central i al nord-est. El servei Meteorològic de Catalunya ha activat l'avís per vent.  

Cops de vent previstos per a diumenge a les 15 UTC(WRF / 3Cat)

Augment de la nuvolositat

A primera hora dominaran les clarianes, amb permís d'alguns núvols baixos al litoral nord-est, a l'oest de la depressió central o al prelitoral sud. Amb el pas de les hores, aniran arribant núvols alts i mitjans des de l'oest.

El cel es taparà més a partir de la tarda i per la meitat oest de Catalunya. És probable que arribin les primeres precipitacions minses al vessant sud de l'Aran i l'Alt Pirineu. Serà més enllà del vespre quan les pluges vagin a més per l'oest del país, amb registres una mica més destacats al vessant sud del Pirineu occidental. La cota de neu voltarà els 2.000 metres en general, tot i que al vessant sud del Pirineu i Prepirineu estarà al voltant dels 1.600 metres.

Més fred matinal

La matinada de cel serè i força encalmada portarà un descens marcat de la temperatura mínima a l'interior de la meitat nord. Pel que fa a la temperatura màxima, també anirà a la baixa al Pirineu i al llarg de la façana litoral. A la resta serà molt semblant a la de dissabte. Esperem valors més alts cap a l'Empordà i el litoral i prelitoral central, amb 17 o 18 ºC. Esperem valors de 15 o 16 ºC pel litoral sud. Tindrem entre 11 i 14 ºC a una gran part del país.

I dilluns...

Acabarà de passar el primer sistema frontal i, cap al final del dia, n'arribarà un altre. Per tant, serà un dia amb pas constant de núvols i estones de pluja transitòria i poc abundant en general. La temperatura mínima pujarà de manera molt clara, i la màxima també ho farà, sobretot cap a les Terres de l'Ebre. Seguirem pendents del vent.

Evolució de la Tº prevista per a dilluns a les 6 UTC(WRF / 3Cat)
