Som davant d'una jornada de ple ambient estival, sol i calor, per aprofitar. A poc a poc s'acosta un canvi de temps que notarem a partir d'aquest vespre i, sobretot, dissabte, en forma de ruixats. Diumenge notarem més la baixada de les temperatures. Però com que som a l'estiu, la calor canicular tard o d'hora arriba i sembla que ens visitarà a mitjans de la setmana que ve.

La Pica d'Estats (Hermínia Eroles)

Cel serè i alguns núvols baixos

Si bé durant gran part del dia el temps serà assolellat, tindrem petits matisos, com els núvols baixos que hi haurà al Camp de Tarragona, a les Terres de l'Ebre i al quadrant nord-est, que desapareixeran a mig matí.

Durant les hores centrals del dia lluirà el sol arreu, matisat per alguns núvols prims, però a partir del vespre arribaran núvols per Aragó, que deixaran pluja al final del dia a l'Alta Ribagorça, a l'Aran i al Pallars. De matinada, poden arribar de manera molt feble a punts de la Noguera, el Segrià o la Terra Alta.

Ambient càlid arreu i calor intensa al pla de Lleida

A gran part del país, les temperatures mínimes i màximes pujaran. Encara tindrem nits de bon dormir, si bé, a poc a poc, la temperatura nocturna anirà pujant. Serà al migdia quan la calor s'intensificarà a la meitat nord del país respecte als valors de dijous. S'esperen valors de 32 ºC a les valls del Pirineu, entre 32 i 34 ºC a l'interior i s'arribarà a un pic de 35 o 36 ºC al Segrià i a la Noguera. A la costa, les màximes es mouran entre els 28 i els 30 ºC.

I els pròxims dies...

Dissabte serà un dia ben insegur al Pirineu, a l'oest i al centre de país. A la costa, els ruixats arribaran amb molta dificultat cap al final del dia. Diumenge, la inestabilitat es notarà en forma de ruixats al Pirineu i sol a la resta del país.
