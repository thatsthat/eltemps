Tot indica que aquesta setmana serà la del retorn de l'anticicló de les Açores, però encara ha de trigar uns dies. De moment, el temps no farà net. Per començar, tindrem un dilluns amb nous xàfecs a Catalunya.

Cel canviant i nous ruixats

Serà un dia amb molt moviment al cel. Començarà amb molts núvols residuals, més compactes i espessos per l'oest de la depressió Central i en punts del prelitoral sud, i més trencats pel quadrant nord-est. Però tots aquests núvols no haurien de deixar precipitacions o, a tot estirar, alguna gota despistada.

Amb el pas de les hores, arribaran bandes de núvols pel terç oest, i es desenvoluparan nuvolades pel Pirineu i Prepirineu, l'interior del nord-est i el prelitoral. Serà a partir del migdia quan les nuvolades derivin en nous xàfecs i tempestes, per continuar amb la ratxa plujosa del mes de març.

Els ruixats començaran a les serralades de la meitat nord i avançaran en direcció a la costa, entre el sud de la Costa Brava i el nord de la Costa Central, probablement fins al Barcelonès o el Baix Llobregat. La cota de neu se situarà al voltant dels 1.600 metres. Al prelitoral sud es poden generar alguns xàfecs, però molt més dispersos.

Temperatura diürna cap amunt

L'amplitud tèrmica s'eixamplarà aquest dilluns, amb un descens lleuger de la temperatura mínima i una pujada de la temperatura màxima en general. Per l'oest del país, i per l'interior de l'Empordà, els valors diürns pujaran 3 o 4 ºC, puntualment més. En canvi, els xàfecs de tarda poden fer baixar la màxima en punts d'interior del nord-est. Esperem màximes de fins a 18 ºC al sud de les Terres de l'Ebre, o de fins a 17 ºC per la Costa Daurada i l'Empordà. En general, estarem entre 11 i 15 ºC. Bufarà una mica de tramuntana al Cap de Creus.

I dimarts...

Continuem sense fer net i amb possibilitat de nous xàfecs i tempestes, sobretot al llarg del Prepirineu i del prelitoral, sobretot del nord. També continuarà nevant al vessant nord del Pirineu, amb una cota d'uns 1.600 metres. La temperatura pujarà una mica més: arribarem o superarem la barrera dels 20 ºC per les Terres de l'Ebre, i ens hi quedarem a tocar en punts de la Costa Daurada, el prelitoral Central, Ponent i l'Empordà.

 
