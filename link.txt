Aquest dimarts torna la calma meteorològica. El front associat a la borrasca Bert que ens ha travessat durant aquest dilluns ja serà història i quedarem sota el domini de les altes pressions. Amb menys núvols i un gir del vent de component sud a nord, el més destacable serà la contundent baixada de la temperatura, tant a primera hora com al centre del dia.

Cel enteranyinat, amb boira matinal

El dia començarà amb boira en zones interiors, que en alguns casos serà espessa, en planes de la Catalunya Central però també en altres sectors de l'altiplà Central o del Segrià i de la Noguera. En la bona part dels casos s'haurà trencat al voltant del migdia.

Recuperarem les estones de sol, però també aniran circulant bandes de núvols alts i prims durant tota la jornada que deixaran alguns moments en què el cel quedarà enteranyinat i el sol, més apagat. Seran uns núvols que s'aniran fent més espessos a mesura que avanci la jornada. També podran fer acte de presència alguns núvols baixos inofensius en punts de la costa i el prelitoral.

Núvols decoratius a la platja de Creixell (Sussi Bergés)

Cau la temperatura

La temperatura caurà en picat, i és que venim d'uns valors molt suaus, fora de lloc per trobar-nos a finals de novembre. Això farà que tant la temperatura mínima com màxima pugui baixar entre 2 i 8 graus. Ho farà sobretot a l'interior i el descens més marcat serà a les comarques de l'oest.

Així, doncs, el dimarts arrencarà amb valors mínims d'entre 5 i 13 graus en general, i les màximes quedaran entre els 13 i els 18 en la majoria dels casos. Els valors més alts fregaran els 20 al voltant de les Terres de l'Ebre i en algun altre sector del litoral i el prelitoral.

De matinada i fins al voltant de mig matí, el vent de tramuntana i mestral farà un intent d'intensificar-se, però no passarà d'algunes ratxes que de manera local podrien superar els 70 km/h a l'extrem nord del cap de Creus i a la zona entre el Baix Camp i el Baix Ebre.

I dimecres...

S'imposarà el sol de manera més clara, amb una jornada molt estable, només alguna boirina matinal i una temperatura que es començarà a recuperar al migdia, perquè a primera hora encara podrà ser una mica més baixa.
