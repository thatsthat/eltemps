Arriben els dies centrals de la Setmana Santa d'enguany, i la previsió del temps es presenta amb una mica de tot, com acostuma a passar a la primavera. Tindrem des d'ambient assolellat fins a ruixats, xàfecs, tronades i fins i tot algunes nevades. Tot plegat amb unes temperatures que també tindran alts i baixos. Repassem dia a dia els detalls de la previsió d'aquestes jornades de festa per als més afortunats.

Núvol de tempesta a Sallent (Josep Òrrit)

Dissabte, el dia on tornen la pluja i la neu

Aquest dissabte ens arribarà ja més aire fred i també s'aproximarà una borrasca atlàntica amb un parell de fronts associats en superfície. De matinada han arribat les primeres precipitacions a les comarques del nord-oest del país.

Des d'aquí, s'aniran estenent cap a la resta durant el matí. Podran afectar pràcticament qualsevol punt del país i localment seran intenses i aniran acompanyades de tempesta i possible calamarsa. Per aquest motiu, ja tenim activats avisos per intensitat de pluja del Servei Meteorològic de Catalunya. Al matí, les pluges seran menys probables cap al sud de la Costa Daurada i a la Costa Brava. En canvi, en paral·lel al front que arriba per Ponent, entraran alguns xàfecs des del mar entre el nord de la Costa Daurada i el sud de la Central.

A la tarda, arribarà la segona línia frontal per l'oest, i els xàfecs es repetiran per tot l'oest i el centre del país, en aquest cas també amb més ganes per l'interior de les Terres de l'Ebre. En canvi, a la tarda, la pluja serà menys probable per la Costa Central i la Costa Brava. 

Aquestes precipitacions seran en forma de neu al Pirineu, amb una cota que es desplomarà des dels 2.000 metres a primera hora fins a tocar dels 1.400 metres, puntualment més baixa al vessant nord del Pirineu.

Temperatures en descens

Una tendència a la baixa és el que també tindran els termòmetres: no encara al matí, per què la temperatura de primera hora ha estat de 2 a 6 ºC més alta que ahir en general,  però sí durant les hores centrals de la jornada, sobretot a les comarques interiors i al Pirineu. La temperatura podrà recular de 4 a 10 ºC respecte a divendres. Al litoral encara podrem assolir la marca dels 20 ºC, i arribar fins als 23 o 24 ºC pel sud de les Terres de l'Ebre.

Diumenge, ruixats més dispersos

Tindrem l'embossament d'aire fred, d'uns -25ºC a 5.500 metres, centrat sobre casa nostra, i això farà que tinguem encara ruixats de tarda més irregulars. El matí serà de més estones de sol i només amb algunes precipitacions residuals al sector occidental del Pirineu i Prepirineu, en forma de neu per damunt d'uns 1.200 metres. A partir del migdia, com és habitual en aquestes situacions, creixeran les típiques nuvolades d'evolució que durant la tarda esperem que deixin precipitacions al Pirineu, Prepirineu o punts del prelitoral sud, mentre que es mantindrà el domini del sol a la resta.
 

Els alts i baixos de la temperatura

Si fem un cop d'ull a la temperatura de manera més global al nivell de referència de 850 hPa, que és el que acostumem a utilitzar per estudiar l'evolució que tindran els termòmetres, veiem com de cara a la segona meitat del cap de setmana, la temperatura tornarà a baixar fins a situar-se un parell de graus per sota de la mitjana, per la qual cosa recuperarem l'ambient més fresc, que també es mantindrà, tot i que ja amb tendència a recuperar-se, de cara a dimarts.

Meteograma a la ciutat de Barcelona(GEFS / 3Cat)
