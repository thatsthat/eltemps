Acabarem la setmana amb un ascens de la temperatura i amb un cel mig ennuvolat, encara sense cap front definit, però amb vents humits i bandes de núvols que circularan per la vertical de Catalunya. El vent de sud i sud-est deixarà cops forts al nord de la Costa Brava, als cims del Pirineu i en punts d'interior de les Terres de l'Ebre i del sud de Ponent.

Cel ennuvolat

El braç de núvols que haurà arribat per la façana litoral dissabte al vespre avançarà de sud a nord de matinada. Pot repartir alguns plugims, més probables al nord de la Costa Daurada, al sector central del litoral i prelitoral, i també per la Catalunya Central.

Durant el matí, continuarem amb un cel mig ennuvolat en general, amb abundància de núvols baixos, i més clarianes cap a l'Aran i l'Alt Pirineu. La possibilitat de plugims es mantindrà entre la Costa Daurada i el quadrant nord-est, i per punts d'interior del centre de Catalunya. Tot plegat, amb registres de precipitació molt minsos.

Durant la tarda s'obriran més clarianes, però sempre amb més presència de núvols baixos a la façana litoral i al prelitoral. Amb el pas de les hores començarem a notar la proximitat del primer front que ens enviarà la profunda borrasca atlàntica Bert. Cap al vespre, es taparà pel terç oest. Molt probablement, durant la matinada arribarà precipitació cap al vessant sud de l'Alt Pirineu.

Temperatura cap amunt

Tindrem un inici del dia menys fred, amb un repunt de la temperatura de primera hora d'entre 3 i 7 ºC en general. Durant les hores centrals del dia també pujarà la temperatura, entre 3 o 4 ºC per Ponent o en punts del prelitoral, i una mica menys a la resta. Tornarem a registrar valors de 20 o 21 ºC, per Ponent, l'interior de les Terres de l'Ebre, la Costa Daurada i el litoral i prelitoral central i nord.

Evolució de la Tº prevista per a DIUMENGE a les 06 i 14 UTC ? Més mapes a la secció "Previsió" del portal d'@eltempsTV3 ? https://t.co/thQo0ypN6y #ElTemps3Cat @jjanue @Vakapiupiu pic.twitter.com/gakattgoMW
 Alberto Alcántara (@alcantara_alb) November 23, 2024

I dilluns...

Acabarà d'entrar el front associat a la gran borrasca Bert, però no serà gaire actiu a Catalunya. La precipitació més abundant es concentrarà al vessant sud de l'Alt Pirineu. També pot arribar pluja en altres punts de la meitat oest, però en quantitats poc abundants.
 

 

 
