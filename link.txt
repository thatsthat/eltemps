Lentament, la pertorbació d'aquesta setmana s'endinsarà cap a l'Atlàntic, i la dorsal anticiclònica ocuparà el seu lloc a la meitat nord de la península Ibèrica. Catalunya estarà al límit de la influència de l'anticicló.

Cel variable

Tot i que la pertorbació s'allunya, continuarà generant braços de nuvolositat, que avançaran cap al nord-est peninsular i arribaran a casa nostra. Per això, dissabte veurem un cel variable, amb una barreja de bancs de boira o núvols baixos matinals en zones fondes, i núvols alts i mitjans que es mouran de sud-oest a nord-est.

Les boires seran més freqüents per la depressió Central i la vall de l'Ebre, la conca de Tremp o altres valls del Prepirineu. Els núvols baixos s'escamparan pel Camp de Tarragona. A la resta del país el matí serà més assolellat.

Serà a la tarda quan aniran entrant els núvols alts i mitjans des del sud. Alternaran amb el sol i amb les restes de núvols baixos, que es veuran molt més esqueixats en general.

Temperatura amb pocs canvis

La temperatura de primera hora serà més baixa en general, tot i que pujarà en punts del terç nord. Tindrem valors d'entre 7 i 11 ºC en general. Al migdia, tindrem màximes lleugerament més altes que les de divendres. Els valors més alts s'enfilaran cap als 20 ºC a l'Empordà, o als 18-19 ºC per Ponent, punts de la vall de l'Ebre i del prelitoral.

Diumenge sense novetats

Tindrem un altre dia variable, però, en aquest cas, els núvols no arribaran de la pertorbació en retirada, sinó d'una gran borrasca situada al nord d'Europa. Però els fronts de núvols que genera arribaran a territori anticiclònic, i no seran efectius a l'hora de deixar precipitacions aquest diumenge.  

Núvols baixos al parc de l'Agulla de Manresa (Narcís Serrat)

Sol, núvols i boira

Durant la matinada, els núvols alts i mitjans que hauran entrat dissabte acabaran de travessar Catalunya, i abandonaran el país pel nord-est. El dia començarà amb bancs de boira repartits per la vall de l'Ebre i la depressió Central, des de Ponent fins a la plana de Vic. S'aniran esqueixant, malgrat que puguin ser localment persistents en punts de Ponent. A la resta, el matí serà assolellat.

A la tarda aniran arribant núvols alts i mitjans per l'extrem nord, i s'aniran desplaçant cap a la Catalunya Central. Quedarà més tapat al vessant nord del Pirineu, amb núvols baixos de retenció. En principi, no es preveu precipitació.

Tímida recuperació de la temperatura

Esperem valors de primera hora una mica menys freds en general, tot i que puntualment baixaran allà on hi hagi menys núvols baixos que la matinada anterior. Les màximes pujaran 3 o 4 ºC en punts de les Terres de l'Ebre o de la Costa Daurada, on bufarà una mica de mestral. A la resta, es mantindran o pujaran tímidament. Assolirem els 20-22 ºC per Ponent, la Costa Daurada, el prelitoral central i l'Empordà. Algun valor pot arribar als 23 ºC a les Terres de l'Ebre. Molts valors quedaran entre 16 i 19 ºC.

 
