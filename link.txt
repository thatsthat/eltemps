Aquesta és una jornada de calor intensa, però no desbocada. Així que aprofiteu per fer aquella activitat a l'aire lliure, sempre amb protecció, davant la possible onada de calor que ens abraçaria de dijous a diumenge. La calorada sufocant alçarà les màximes cap als 40 ºC o més divendres i dissabte.

Temps assolellat i càlid a Roses, Mercedes Creus

Sol i poc més

Dia assolellat de cap a cap, amb alguna teranyina al nord del país de bon matí. A diferència dels darrers dies, no hi haurà núvols a la façana costanera i si n'apareix algun serà testimonial. Durant les hores centrals del dia sorgiran núvols sobre els cims del Pirineu i només al Ripollès poden ser un pèl més amenaçadors.

Màximes de 35 ºC

En principi, la matinada no serà tan càlida com les nits anteriors; tot i així, les mínimes tropicals continuaran presents al llarg de tot el litoral. La calor del migdia es mantindrà continguda dins el rang normal de mitjans de juliol, amb unes màximes que tocaran els 35 ºC a la Catalunya Central i en punts de Ponent.

I a partir de dijous...

Calor molt intensa amb màximes que a Ponent tocaran els 38 ºC, dijous, i que s'enfilaran cap als 40 ºC o més, divendres i dissabte. En cas que persisteixi aquesta gran calorada i sigui extensa es considerarà onada de calor. A partir de diumenge, les temperatures baixaran. De l'estat del cel, poca cosa a dir, sol i pocs núvols amenaçadors de tarda al Pirineu.

 
