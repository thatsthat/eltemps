El cap de setmana tendirà, de mica en mica, a un temps més estable. Els fronts associats a la pertorbació atlàntica no ens afectaran de ple, i l'aire fred en alçada tendirà a retirar-se. Avui al matí encara bufarà una mica de mestral al Camp de Tarragona.

Núvols mitjos a Salou(Rosa Mari Gabriel)

Dissabte amb un front poc actiu

El dissabte ha començat amb l'arribada d'un front atlàntic, però al mateix temps també entra l'anticicló, i això farà que la banda de núvols tingui molt poca incidència a casa nostra.

Durant la matinada s'ha anat ennuvolant per l'extrem oest. Durant el matí, el cel s'anirà enterbolint arreu per la presència de núvols alts i mitjans. A més a més, sota d'aquests núvols, es formaran bancs de boira, més freqüents al nord de la Catalunya Central, entre la Noguera i Osona. Els núvols només deixaran precipitacions matinals molt poc abundants al vessant nord del Pirineu occidental. A la resta de Catalunya no esperem pluja apreciable, potser alguna gota despistada en punts del terç oest.

A la tarda, a tot estirar, caurà algun xàfec al vessant nord del Pirineu, amb una cota de neu que pujarà cap als 2.500 metres. A la resta de Catalunya, el front es retirarà i s'obriran grans clarianes d'oest a est. Tindrem un cel assolellat durant dues o tres hores. Cap al vespre, poden arribar alguns núvols prims per l'oest. 

Més amplitud tèrmica

La temperatura baixarà matinal un esglaó més, i el dia començarà amb un ambient fred, amb valors entre 8 i 12 ºC en general. Per contra, durant les hores centrals del dia, la temperatura pujarà de 2 a 4 ºC a molts indrets, fins i tot més cap al quadrant nord-est o a la Vall d'Aran. Els valors més alts arribaran als 25 ºC a les Terres de l'Ebre i a la costa del Camp de Tarragona, i als 23 o 24 ºC per Ponent, l'Empordà i alguns punts del prelitoral i la Catalunya Central. En general, estarem entre 18 i 22 ºC.

Diumenge, més sol

La setmana acabarà amb un dia més anticiclònic. Un petit front càlid pot portar alguns núvols prims, però, en general, tindrem un dia sense moviment meteorològic, i amb un ambient més suau.

 
