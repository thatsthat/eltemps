Hem començat la setmana amb un ambient força estable i sembla que aquesta serà la tònica almenys durant la primera part de la setmana. Això no vol dir que parlem d'un sol esplèndid perquè anirem tenint alguns ruixats de tarda més aviat locals en punts de muntanya de l'interior. L'aproximació d'una massa d'aire més freda, o si no menys càlida, farà que entre dimecres i dijous la temperatura tendeixi a recular progressivament i puguem parlar d'alguns ruixats més, sobretot a la meitat nord del país. Ara bé, el mercuri es tornaria a recuperar de cara a finals de setmana.

Sol i núvols, sense descartar algun ruixat molt local

De moment aquest dimarts serà un dia de cel variable, amb sol però alguns núvols baixos presents sobretot a la costa i prelitoral i potser també a punts de la Catalunya Central. Un ambient humit propiciat pel lleuger flux de xaloc, que pot formar també algunes boirines que redueixin la visibilitat a la façana costanera.

A la tarda a aquests núvols baixos, que es mantindran amb intermitències, se'ls afegiran les nuvolades de tarda, que creixeran un cop passat el migdia a zones de muntanya del Pirineu, Prepirineu o d'altres zones de l'interior del nord-est. Les més importants poden acabar deixant anar algun ruixat local sobretot entorn del Ripollès, l'Alta Garrotxa o el nord d'Osona, però seran ben poca cosa si s'arriben a produir. En canvi, cap a la costa, Ponent i a la Vall d'Aran el sol es mantindrà com a predominant durant tota la jornada.

El Pedraforca des de Saldes amb algunes nuvolades (Pilar Comas)

Es manté l'ambient suau: màximes de fins a 25 ºC

La temperatura ha reculat tímidament tant a primera hora, sobretot a les comarques prop del mar, però seguim parlant d'uns valors plenament primaverals i lleugerament per sobre del que seria habitual. Al migdia, el mercuri també baixarà lleugerament en alguns casos. Ara bé, a la cara nord del Pirineu, la temperatura serà una mica més alta.

Al matí hem arrencat la jornada amb valors d'entre 7 i 12 graus en la majoria de casos. Al migdia el termòmetre s'enfilarà entre els 18 i els 23 en general, però podrà arribar fins als 25 o 26 ºC al sector de Ponent.

I dimecres

Tindrem una dinàmica de ruixats de tarda que seran més extensos al nord del país i localment en altres punts de muntanya interiors com el prelitoral. També apareixeran més núvols baixos a la resta, per la qual cosa el sol quedarà una mica més deslluït. La temperatura es mantindrà sense canvis significatius.
