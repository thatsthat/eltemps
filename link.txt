Aquest dimarts continuarem immersos en la calorada que pot desembocar en la primera onada de calor de l'estiu, però amb una lleugera diferència: per les capes altes i mitjanes de l'atmosfera entrarà una mica més d'inestabilitat, associada a una bossa d'aire fred que es mou des de l'interior peninsular cap a França. Malgrat tot, estan activats els avisos del Servei Meteorològic de Catalunya per calor nocturna i diürna.  

La temperatura puja un esglaó més en general

Hem tingut una matinada de temperatures més altes, amb valos tropicals a una gran part de Catalunya, fora del Pirineu, i fins i tot valors tòrrids al llarg de la costa i en alguns punts d'interior.
 

Pel que fa a la temperatura màxima, es relaxarà en punts de l'Empordà, però es mantindrà o pujarà un esglaó més en altres indrets. Això farà que puguem veure més xifres de 40 ºC per Ponent, la Catalunya Central, les Terres de l'Ebre i, potser, també al prelitoral central o nord. L'únic factor que pot alterar aquest pronòstic són les nuvolades que aniran arribant, i que poden frenar la radiació solar a estones. Però, amb nuvolades i tot, els mapes del temps indiquen que assolirem valors molt elevats. 

Possibilitat de ruixats

L'aspecte del cel canviarà aquest dimarts per la presència de la bossa freda. El matí encara serà força assolellat en general, potser amb algun núvol baix a l'entorn del cap de Creus i el delta de l'Ebre. Però per l'oest ja entraran bandes de núvols mitjos per l'extrem oest, que faran que el cel sigui més variable. Hi haurà calitja.

Durant la tarda transitaran més nuvolades, que alternaran amb el sol. En el cas del Pirineu, esperem la formació d'alguns xàfecs o tempestes disperses. Fenòmens poc importants però que trencaran la monotonia atmosfèrica dels últims dies i ajudaran a refrescar allà on caiguin.

I dimecres...

La lleugera inestabilitat de dimarts es retirarà i la temperatura repuntarà en alguns casos, com l'extrem nord-est i Ponent. Es mantindrà la possibilitat d'assolir els 40 ºC per Ponent, la Catalunya Central i el nord-est.
 

 
