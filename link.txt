Iniciarem la setmana amb una onada de calor a ple rendiment, tot i que amb un matís: tindrem alguns ruixats més a la tarda, que refrescaran puntualment l'ambient.  

Seguim per sobre la barrera dels 40 ºC

Tindrem unes temperatures molt semblants, grau amunt, grau avall, a les de diumenge, tret d'alguns indrets molt concrets, on la temperatura diürna pot baixar més pels xàfecs de tarda. Seguirem parlant de mínimes tòrrides en punts del litoral nord, i de màximes que seguiran movent-se al voltant dels 40 ºC a Ponent, a l'interior de les Terres de l'Ebre, a l'Empordà o al Prepirineu occidental, on es podran assolir els 39-42 °C. Al litoral voltarem els 35 ºC. El Servei Meteorològic de Catalunya (SMC) ha activat els avisos per calor diürna i nocturna, tant per a la matinada de dilluns com per a la de dimarts. 

Xàfecs locals però intensos

De nou, el matí estarà marcat pel sol, potser amb alguns núvols baixos a l'extrem sud del litoral, i algun núvol prim per l'oest.

A partir del migdia, però, creixeran nuvolades a la meitat nord del país, sobretot al voltant del Pirineu i Prepirineu, principalment al centre i a l'est de la serralada, punts del nord de la Catalunya Central i nord-est. En aquest cas, alimentades per una mica més d'aire fred en altura, derivaran en xàfecs localment intensos, acompanyats de tempesta o calamarsa. Tot i que no es preveuen acumulacions abundants, està activat l'avís per intensitat de pluja. 

I dimarts...

Encara ens mourem en valors que fan mantenir actius els avisos per calor, amb una certa inestabilitat durant les tardes, que portaran alguns xàfecs.

 
