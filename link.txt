El dimecres va ser, en general, tranquil, tot i el pas d'alguns núvols, però també amb alguns ruixats més aviat irregulars que hi va haver durant la tarda en zones interiors. De cara a la jornada de dijous, no hem d'esperar grans canvis en la situació meteorològica.

Més estones de sol

El dia ha començat amb presència de bancs de boira i de núvols baixos, establerts a planes i fondalades interiors com ara la plana de Vic, el pla de Bages, la conca d'Òdena o la vall de l'Ebre, així com a punts de la Costa Brava. S'aniran dissipant a mesura que avanci el matí, i abans del migdia ja seran història. De manera general el protagonista del matí serà l'ambient assolellat.

Alguns núvols prims a Cornellà de Llobregat (Irene Antúnez)

Nuvolades al Pirineu

A partir del migdia, tot i que a la major part del país el sol continuarà lluint sense problemes amb el pas d'alguns núvols poc importants, al Pirineu i Prepirineu sí que hi hem d'esperar algunes nuvolades. Poden descarregar ruixats ben puntuals, però no s'espera ni molt menys que siguin gaire abundants. També creixeran altres nuvolades inofensives en altres zones interiors sobretot al prelitoral, cap al massís dels Ports, les muntanyes de Prades o la serra del Montsant.

La temperatura continuarà la tendència estable d'aquesta setmana, tot i que a primera hora ha baixat lleugerament. Durant les hores centrals de la ornada podrà recuperar-se una mica. Així doncs, moltes màximes s'enfilaran per damunt dels 20 graus, i arribaran a tocar dels 24 o 25 a Ponent, Ebre i punts del prelitoral i de la Catalunya Central.

I divendres...

Sembla que l'arribada d'un front més actiu i d'un embossament d'aire fred faria reactivar la precipitació, que escombraria bona part del país i que avui alguns mapes l'allargarien també durant bona part de la jornada de dissabte, sense fer net diumenge. Són uns detalls que haurem d'acabar d'afinar en properes actualitzacions del pronòstic. Tot plegat, amb una davallada de la temperatura.
