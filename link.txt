Continuem immersos un dia més en un temps estable i una glopada d'aire càlid que de mica en mica va reforçant-se amb temperatures cada vegada més elevades. Si aquest dimecres ja hem registrat els primers 35 ºC de l'any dijous tornarem a repetir aquestes xifres. Uns valors que també es mantindran durant el cap de setmana. No tenim perspectives de pluja, més enllà d'algun ruixat de tarda a l'àrea pirinenca.
 

Sol, però amb el matís de la boira a la costa

Com dèiem, aquest dijous hem d'esperar un dia plàcid, assolellat al conjunt del país, potser alguna boirina matinal que s'esvairà ràpidament. Ara bé, amb la diferència entre la temperatura de l'aigua del mar, encara prou freda i lleugerament per sota dels 20 ºC, i la de l'aire, aquests dies es poden formar per contrast algunes boires enganxades arran de mar. Es fan difícils de predir, però en cas que ho facin faran que l'ambient sigui fins i tot fresc. Són el que tècnicament anomenem boires d'advecció.

No serà la tònica de la resta del país, amb una tarda de sol tret d'alguns núvols d'evolució diürna que poden créixer a punts del Pirineu, però que no comportaran més conseqüències.

L'ambient d'estiu s'avança a L'Escala (Marta Parés)

Calor d'estiu

La propera nit i matinada tornaran a ser poc fredes, encara menys que l'anterior, per la qual cosa probablement puguem registrar la primera nit tropical de la temporada a punts propers a la façana costanera. En general, ens mourem amb mínimes d'entre 13 i 19 ºC.

Al migdia es mantindran amb pocs canvis, o fins i tot haurem de sumar un o un parell de graus a les màximes que hem registrat avui. Es bellugaran entre els 27 i 33 ºC en general però de fins a 35 ºC a l'interior de l'Ebre o 36 a les comarques del pla de Lleida. Així doncs, un dia que podrem qualificar de calor d'estiu.

I divendres...

Després d'una matinada càlida, tindrem un matí radiant, tret d'alguna boira costanera. Durant la tarda arribaran alguns núvols prims a la meitat oest del país. També creixeran nuvolades al Pirineu, on no descartem algun ruixadet. La temperatura tocarà sostre i podríem arribar fins als 37 ºC a les comarques de Ponent.
