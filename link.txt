La setmana comença fent passos cap a un temps més estable, amb una pertorbació mediterrània que es va desfent i amb un anticicló atlàntic que es va acostant. Sembla que tindrem uns quants dies de calma meteorològica i amb un fred normal per a l'època de l'any.

Més sol

Malgrat que encara circularan alguns núvols prims de matinada, de nord a sud, el matí es presenta assolellat a gairebé tot el país. A tot estirar, amb algunes restes d'aquests núvols prims pel sud. L'excepció significativa serà la depressió central, on s'assentaran bancs de boira o núvols baixos, més amplis cap a l'oest. Potser també a la vall de l'Ebre. Amb el pas de les hores, s'aniran aixecant. Però, en alguns indrets, cap a la Noguera o l'Urgell, poden resistir fins a primera hora de la tarda.

Un cop aixecada la boira, no hi haurà cap obstacle per a una tarda de sol arreu de Catalunya.

Temperatura en ascens

Amb la retirada de l'aire fred per les capes altes, notarem un ascens de la temperatura al Pirineu a primera hora. A les fondalades interiors, es mantindrà el mateix fred del cap de setmana, grau amunt, grau avall.

Pel que fa a la temperatura al migdia, calculem valors 2 o 3 ºC més alts que els de diumenge, fins i tot més pel quadrant nord-est. En general, tindrem valors d'entre 10 ºC i 15 ºC. Les màximes més altes s'enfilaran cap als 17 ºC o 18 ºC per l'Alt Empordà, la Costa Daurada i alguns punts interiors de les Terres de l'Ebre. Al sud bufarà una mica de cerç o mestral i, al nord, la tramuntana, vents que empenyeran la temperatura cap amunt en aquestes zones.

I dimarts...

La calma anticiclònica es reforçarà i, per tant, la combinació de sol i boira seguirà dominant. Ambient assolellat durant tot el dia. La temperatura pujarà lleugerament. 

 
