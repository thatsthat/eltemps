Comença una setmana que promet ser de calor intensa sostinguda, amb condicions per parlar d'onada de calor, la segona de l'estiu. El Servei Meteorològic de Catalunya ha activat avisos per calor. La dinàmica del temps bascularà entre el sol i els xàfecs de tarda en punts del nord, menys extensos i intensos que els de diumenge.

Sol i ruixats

Es mantindrà un temps semblant al de les últimes jornades, amb presència del sol matinal, matisat per alguns núvols prims aïllats, i amb una tarda més variable al nord, a causa de les nuvolades de calor. En el cas del Pirineu i el Prepirineu, derivaran en alguns xàfecs, que poden desplaçar-se amb el pas de les hores fins a punts del nord de la Catalunya Central o el nord de les Terres de Ponent.

Fins a 42 ºC

La temperatura pot pujar un esglaó més en general. Tindrem mínimes tropicals en una gran part del país i tòrrides en molts punts del litoral i les Terres de l'Ebre, és a dir, mínimes per sobre dels 25 graus. Les màximes escalaran fins als 42 ºC per Ponent. Estarem entre els 32 i els 38 ºC en general.

 

 

I dimarts...

La temperatura continuarà voltant els 40 o 41 ºC a Ponent, però pot baixar lleugerament a la meitat oriental de Catalunya i al Pirineu. En qualsevol cas, continuarem parlant de calor molt intensa en general. A la costa encara farà molta calor i xafogor, amb mínimes tòrrides (més de 25 graus) a les grans ciutats del litoral. També continuarem parlant de xàfecs de tarda a la meitat nord, si bé serà dimecres quan seran més forts i abundants. Aleshores sí que la temperatura recularà entre 3 i 5 graus en moltes zones de l'interior i al Pirineu, però a la costa es notarà ben poc aquesta lleugera refrescada.
