Som davant d'una Diada Nacional de Catalunya amb un temps que s'allunya molt de la calor o calorada d'altres anys. S'espera una Diada sense calor, amb unes màximes que, potser, es quedaran per sota dels 30 ºC. De fet, en els darrers 10 anys, només en dues diades --la del 2019 i el 2015-- la màxima més alta del país no va tocar els 30 ºC. Per contra, les dues diades més càlides dels darrers deu anys van ser la del 2014, amb 37,2 ºC a Aldover, i el 2022, amb 36,2 ºC a Lleida. Pel que fa a la precipitació, només durant la Diada del 2022 no va ploure enlloc del país.

 

Una Diada amb sol, núvols i ruixats

El temps serà insegur i el cel estarà més tapat a mesura que avanci el dia. Aquest augment dels núvols ve donat per la proximitat d'un sistema frontal que a darrera hora del dia arribarà al Pirineu.

El matí serà assolellat i només hi haurà núvols a la façana costanera entre el Garraf i la Selva. No es descarta que alguna gota toqui la costa, si bé els ruixats amb cara i ulls cauran sobre el mar, enfront de la façana marítima de Barcelona i el Maresme. Cap al migdia, els núvols del litoral s'esberlaran, però per l'oest del país i el Pirineu arribaran núvols prims, que seran més densos a mesura que avancin les hores. A la tarda s'escaparan alguns ruixats al Pirineu oriental i en alguns punts de les muntanyes del prelitoral. De cara al vespre i la nit, el cel estarà força cobert de núvols mitjans. Plourà a la Vall d'Aran i persistiran els ruixats al Pirineu oriental i l'Empordà, i no es descarta que n'apareguin al Maresme.

L'ambient serà molt suau arreu del país. Si definim com calorós el dia en què la temperatura màxima arriba als 30 ºC, tot indica que aquesta Diada de calor no en tindrem. Les màximes més altes del dia rondaran els 28 i 29 ºC a les Terres de l'Ebre i al Camp de Tarragona.

La Diada a Barcelona

El temps a Barcelona serà variable, amb algunes nuvolades amenaçadores i amb possibilitat d'alguna precipitació molt puntual a mitja tarda. El que sembla clar és que l'ambient serà ben agradable, amb màximes que rondaran els 26 ºC.

Normalment, a Barcelona per la Diada no plou ni tampoc fa una calor excessiva. En el darrers 15 anys només ha plogut en dues ocasions, els anys 2019 i 2013. En tots dos casos va ser una pluja feble que no va arribar als 5 l/m². Si a Barcelona enguany es registren 26 ºC de màxima, serà un dels anys més suaus dels darrers 15 anys, allunyat dels 21,1 ºC de màxima del 2013 i dels 30,4 ºC del 2020.

 
