Després de l'embossament d'aire fred que ens ha portat un dimecres més inestable, ara tenim els ulls posats en una borrasca davant la costa de Portugal, que s'aprofundirà els propers dies i passarà a tenir nom, en ser considerada d'alt impacte: serà la Nuria. Tindrà repercussions a Portugal i a la meitat oest peninsular, però Catalunya quedarà fora del seu radi d'acció directa, amb una situació de vents de sud en altura que arrossegaran aire més càlid procedent del continent africà i que farà que tornem a parlar de temperatures ben suaus i d'una intrusió de pols sahariana en suspensió.

Cel variable

Després de la pluja d'aquest dimecres tindrem un dijous amb restes de núvols. El cel estarà més tapat a les comarques de Ponent i de l'Ebre, on fins i tot és possible alguna gota, però en general ja no esperem que la pluja sigui un dels ingredients principals del dia. A la resta els núvols seran més trencats i deixaran també estones de sol; tindrem núvols baixos a la costa i el prelitoral durant el matí i de cara a la tarda els núvols alts i mitjans tornaran a arribar i deixaran un cel més ennuvolat arreu.

El vent d'entre llevant i gregal es deixarà notar amb algunes ratxes de més de 40 km/h a primera línia de mar, sobretot a la meitat sud de la costa catalana. Això provocarà un mar força remenat i àrees de forta maror.

Cel variable a Roses (Mercedes Creus)

La temperatura vol anar cap amunt

La temperatura nocturna s'ha mantingut sense gaires canvis, tot i que sí que ha baixat lleugerament en zones on els núvols siguin més trencats. Hem començat el dia amb valors entre els 5 i els 11 °C i amb glaçades a l'alta muntanya.

Pel que fa a la màxima es recuperarà després de la baixada per la manca de radiació solar que hem tingut aquest dimecres. Guanyarem entre un parell i quatre graus de manera general però fins a 6 o 8 °C més que avui a punts de la Catalunya Central, del nord de Ponent o del Pirineu i Prepirineu. En general, parlarem de màximes que es mouran entre els 16 i 22 °C.

I divendres...

Mantindrem un temps lleugerament insegur, amb cel canviant. Els núvols més compactes els trobarem cap a les comarques de Ponent, fins i tot amb alguns plugims, mentre que a les comarques de Girona seran més trencats i deixaran veure el sol. Es reforçarà el vent de gregal arran de mar, amb una mica d'alteració marítima. La temperatura continuarà en ascens.
