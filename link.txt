Després de l'anunciat canvi de temps que durant el cap de setmana ens va portar tempestes localment fortes, que han donat lloc a una contundent refrescada, aquest dimarts l'aire fred continuarà penetrant cap a Catalunya, de manera que encara hem d'esperar temperatures una mica més baixes i que es mantinguin vents de tramuntana i de mestral als dos extrems del país. Entre el sol i els núvols, amb vent del nord Aquest dimarts, a banda de ser la diada de Santa Tecla, també serà un dia en què hi haurà certa inestabilitat. Parlarem de sol en general, però amb nuvolades a causa del rebuf a la zona del nord-est del país. A partir de migdia, en aquest sector entre les comarques de Barcelona i Girona s'hi esperen alguns ruixats dispersos, que es faran més extensos en altres punts de la meitat est del país durant la tarda, fins i tot amb alguna tronada localment intensa. Per aquest motiu estan activats els avisos del Servei Meteorològic de Catalunya. A la resta es mantindrà el sol. L'entrada de vent de nord també farà que hi hagi núvols retinguts a la cara nord, a l'extrem nord del Pirineu entre l'Aran i el Pallars. Precisament, el vent de tramuntana i el mestral bufaran amb ratxes fortes als dos extrems del país, tant a les Terres de l'Ebre i el Camp de Tarragona com a l'Empordà. Les ratxes més intenses poden superar els 70 km/h, tal com ha passat aquest dilluns.
La temperatura continua en descens L'entrada de vent del nord també continuarà fent baixar la temperatura. Tant a primera hora com a les hores centrals del dia haurem de restar algun grau més als termòmetres. Les mínimes han estat lleugerament negatives a les cotes més altes del Pirineu; han baixat dels 5 graus a les valls i dels 10 graus en diversos indrets de l'interior. Les més altes, arran de mar, però ja lluny dels valors tropicals. En general, entre 14 i 16 graus a la línia de la costa. Per la seva banda, les màximes també continuaran baixant i quedaran un parell de graus per sota. En general, hem d'esperar valors ubicats entre els 19 i 24 graus, més baixos al Pirineu i en aquells indrets on els xàfecs facin acte de presència. #mapa_refixed {height:800px}@media (max-width: 767px){#mapa_refixed {height:550px;}} I dimecres... Es mantindrà el sol a molts indrets, amb un vent del nord que anirà perdent força. Tot i això, encara reapareixeran ruixats en punts del nord i est del país. La temperatura tocarà fons i es mantindrà a la banda baixa.
