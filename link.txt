La nova setmana fa preveure més moviment atmosfèric, amb un augment de la inestabilitat entre dimarts i dimecres que anirà acompanyada d'una baixada de la temperatura. Mentre això no passi el temps es mantindrà molt semblant al d'aquest cap de setmana, amb sol, calor i tempestes de tarda als Pirineus.

Sol i tempestes als Pirineus

Els ingredients fonamentals de la previsió seran tres: el primer, el sol, que dominarà en gran part del país durant tot el dia. El segon seran els núvols baixos, que es poden mantenir a estones dispersos per la costa. Finalment, no faltaran les habituals tempestes de tarda típiques de l'estiu en punts de muntanya del nord de Catalunya. Molt probablement, derivaran en alguns ruixats que, puntualment, podrien escapar-se del Pirineu.

Temperatura

Un dia més, la temperatura experimentarà variacions molt petites respecte al dia anterior. Continuarem parlant d'una calor intensa i de xafogor molt acusada. Les màximes continuaran entre els 32 i els 39 ºC.

I dimarts...

La inestabilitat guanyarà terreny, els xàfecs i les tempestes aniran a més al Pirineu i en altres punts de l'oest. La temperatura començarà a baixar.
