Si bé la calor anirà a més, no es desbocarà per la tímida presència del vent de nord que mantindrà a ratlla les temperatures màximes. Una setmana per gaudir plenament de les vacances allà on sigueu: a la platja, a la muntanya, a la piscina, a la natura... Sempre protegits del sol i evitant les hores centrals del dia de màxima calor.

Cel serè i temps estable al Pirineu. Estany d'Airoto, Isidor Saura

Sol, sí; pluja, no

Les pluges han marxat de vacances i el sol i cel serè ocupen el 100% de l'espai. De bon matí apareixerà, a tot estirar, algun núvol baix de poca importància al Camp de Tarragona, que durarà ben poc.

Màximes entre 36 i 38 ºC

Les temperatures mínimes i màximes pujaran arreu del país, excepte les màximes a la Costa Daurada, on baixaran lleugerament per efecte del vent que bufarà de mar cap a terra. A l'interior del país les temperatures màximes tocaran i superaran els 35 ºC, si bé les més elevades del dia rondaran els 37 ºC a Ponent i a l'interior de les Terres de l'Ebre, sense descartar que alguna població arribi als 38 ºC.

I els propers dies...

El temps estable i càlid persistirà durant tota la setmana. Potser dimecres hi haurà algunes nuvolades amenaçadores al Pirineu oriental, sense descartar algun ruixat aïllat.

 

 
