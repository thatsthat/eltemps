L'onada de calor dels últims dies dona pas a un canvi de temps aquest divendres. L'arribada d'un solc d'aire fred per les capes altes i mitjanes de l'atmosfera afegirà el punt d'inestabilitat necessari per al desenvolupament de xàfecs i tempestes localment fortes. El Servei Meteorològic de Catalunya ha activat l'avís per intensitat de pluja. La tramuntana i el cerç es reforçaran a última hora als dos extrems del país. Protecció Civil ha posat en alerta el pla Inuncat.

 

#Protecciocivil activem en ALERTA el pla #INUNCAT per la previsió de pluges intenses demà divendres

➡️ Els xàfecs podran anar acompanyats de tempesta, aparat elèctric, fortes ratxes de vent i localment de pedra.

tota la informació 👇https://t.co/xflIhZZLIC pic.twitter.com/XXYSwMy6bF
 Protecció civil (@emergenciescat) August 1, 2024

 

Tempestes localment fortes

El canvi de temps es posarà de manifest a partir del migdia. La primera part de divendres estarà marcada pel sol, potser amb algun núvol baix cap al delta de l'Ebre. Serà al final del matí quan comenci a augmentar la nuvolositat a l'interior. A partir del migdia, ja començaran a caure els primers ruixats i algunes tempestes, que poden anar acompanyats de calamarsa, pedra o de fortes ventades.

Els ruixats començaran a les comarques del nord, des del Pirineu i Prepirineu, i s'aniran estenent cap al centre de Catalunya, l'altiplà central, interior de les Terres de l'Ebre, però també esperem que arribin a punts del prelitoral. Previsiblement, els xàfecs es retiraran a partir del vespre pel sector central del litoral. Tot sembla indicar que bona part de la Costa Daurada i la Costa Brava quedaran lliures de precipitació. SI més no, tindran menys possibilitats de veure ploure.

Calor menys extrema

De mica en mica, anirem deixant enrere els valors de temperatura de l'onada de calor, però el dia encara ha començat amb una temperatura força elevada. Els valors de temperatura mínima s'han mantingut per damunt dels 20 graus tant a la costa com a l'interior, i dels 25 a trams de la façana litoral.

Pel que fa a les màximes, esperem un descens de la temperatura a les comarques interiors i uns valors semblants als del dia anterior per la façana litoral. El canvi d'aires es notarà més a partir del vespre. Podem arribar a uns 35-37 ºC en punts del prelitoral central i l'interior del nord-est, a la Catalunya Central, a Ponent i a les Terres de l'Ebre, però ja quedarem lluny dels valors de 40 graus registrats durant les darreres jornades.

I dissabte...

Tindrem una calor més normalitzada, amb un descens notable de la temperatura mínima en molts indrets, i amb una baixada de la màxima, tret de la Costa Daurada, on bufarà mestral reescalfat durant el matí. El temps tendirà cap a l'estabilitat, però no desapareixerà del tot el risc d'algun ruixat de caràcter local en punts de muntanya del nord del país.

 

 
