El temps d'aquest dimecres evolucionarà notablement durant el dia. Durant el matí encara tindrem estones de sol, però els núvols alts i mitjans que aniran creuant el cel s'aniran fent cada vegada més espessos. Les nuvolades seran més abundants al Pirineu i també a les comarques gironines on, a partir de migdia, podran anar caient alguns ruixats.

A la tarda s'aniran generalitzant els ruixats al Pirineu i de cara al vespre també n'entraran per les comarques de Ponent. Les pluges s'estendran a tot el país durant la nit i la matinada, localment podran ser intenses a punts de la costa i prelitoral Central, amb un avís activat del Servei Meteorològic de Catalunya.

El canvi de temperatura es notarà amb l'entrada de les nuvolades i les precipitacions, al matí l'ambient seguirà essent força càlid. A la tarda, tot i el cel força tapat, encara algun valor de temperatura màxima es pot apropar als 29 o 30 graus a l'interior de les Terres de l'Ebre o a punts de la Costa Daurada i del Camp de Tarragona.

Bufarà tramuntana moderada a forta a l'Empordà i en alguns moments entrarà el mestral a les Terres de l'Ebre, però no durarà gaire.

Àngel Galan, Verges

Dijous de canvi a la inversa

La matinada i les primeres hores del matí de dijous seran amb precipitacions, però un cop passi la línia d'inestabilitat, el cel quedarà pràcticament ras. Al matí ràpidament s'imposarà el sol al Pirineu i les comarques de Ponent, i al litoral encara podrà caure algun ruixat, sobretot a la Costa Daurada.

La tarda serà força assolellada, tot i que amb nuvolades a les comarques gironines, on encara hi podria descarregar algun ruixat, més probable a la zona litoral.

La temperatura caurà sobtadament al vespre de dijous, i la nit i la matinada de divendres serà força freda.
