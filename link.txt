Aquests dies estem registrant les temperatures més altes del que portem d'any i hem superat la barrera dels 38 ºC a les comarques de Ponent.  Malgrat que els termòmetres ja han tocat sostre, la calor intensa es mantindrà encara durant uns quants dies més amb pocs símptomes d'inestabilitat. Per tant, el temps dels propers dies es presenta tranquil.

Sol i pols en suspensió

Aquest dijous serà un dia plàcid i de temps assolellat arreu de Catalunya. Pot aparèixer algun núvol baix puntual en algun tram de la costa o alguna pinzellada de núvol prim ben poc important. A la tarda també s'hi poden afegir nuvolades al sector del Pirineu, però no esperem que arribin a deixar precipitació.

Malgrat el sol, tindrem una tonalitat del cel lleugerament blanquinosa o grogosa a causa de la presència de pols en suspensió que arribarà des del nord d'Àfrica ajudada per la presència d'una baixa situada a l'oest de la Península que també és l'encarregada de mantenir la injecció i entrada d'aire càlid a casa nostra.

Dia radiant, però amb visibilitat no excel·lent a Portbou (Joan Gubert)

Temperatura elevada, però ja no puja més

L'ambient càlid es mantindrà però ja no s'intensificarà més. La matinada ha estat semblant a les darreres, amb nits tropicals a gran part de la façana litoral, el prelitoral, però també a zones d'interior. En general, iniciarem el dia amb valors mínims d'entre 16 i 23 ºC.

Al migdia notarem un descens dels termòmetres, amb temperatures en general entre 2 i 4 graus més baixes tret del Camp de Tarragona, les Terres de l'Ebre i el sector de l'Empordà, on fins i tot poden ser un pèl més altes. Així doncs, ens trobarem amb màximes ubicades entre els 27 i 34 ºC en conjunt, però que poden arribar als 35 a l'interior de l'Empordà, en alguna raconada de la Catalunya Central i fins als 37 a les comarques de Ponent.

I divendres...

L'ambient assolellat es mantindrà amb el permís del pas de núvols prims, de la pols en suspensió i d'algunes nuvolades que poden descarregar algun ruixat local cap a la serralada pirinenca. La temperatura continuarà a la banda alta i, per tant, amb pocs canvis, tot i que la matinada pot ser una mica més agradable en alguns casos.
