L'anticicló atlàntic, situat a mig camí entre el Regne Unit i Islàndia, continuarà afavorint un temps més insegur al sud d'Europa aquest dilluns. La convergència de vents i l'aire fred, encara present per les capes altes de la troposfera, acabaran de perfilar un dia típic de sol matinal i xàfecs de tarda. Bufarà una mica de tramuntana matinal al nord de l'Alt Empordà i de cerç a l'extrem sud.

Ruixats de tarda

Com dèiem, esperem un matí de cel assolellat en general, amb alguns núvols residuals al vessant nord del Pirineu i dispersos per la meitat nord del litoral. El sol ajudarà a la formació de nuvolades d'evolució que, a partir del migdia, descarregaran una nova tongada de xàfecs, més probables al llarg i a l'entorn de la serralada prelitoral, del Pirineu i el Prepirineu. Seran localment moderats, potser algun d'intens, i no es descarta que vinguin acompanyats de calamarsa. Els registres més abundants es calculen a l'interior del nord-est. Pot nevar per damunt dels 2.200 metres. El nou episodi de precipitació continuarà la tendència, gairebé ininterrompuda, de dies de pluja d'aquest mes de maig.
 

Temperatura amb pocs canvis

La temperatura es mourà entre els registres normals per a l'època de l'any, molt semblants als de diumenge, amb una lleugera tendència a la baixa de la mínima en punts d'interior, i de la màxima en punts del prelitoral. Localment, la temperatura davallarà en zones del nord-est. Els valors més alts del dia voltaran els 24 o 25 ºC per Ponent, les Terres de l'Ebre i punts de la Costa Daurada.

Temperatura prevista per a dilluns a les 15h UTC (WRF / 3Cat)

I dimarts...

L'aire fred pot retirar-se una mica, però no desapareixerà la dinàmica de xàfecs de tarda, més probables al Pirineu, Prepirineu i massís del Port. La temperatura pujarà.
