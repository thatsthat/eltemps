Si aquest dimarts el temps ja ha sigut més estable, durant les properes jornades encara ho serà més. Parlarem d'uns dies de sol, cel radiant en molts casos i només amb el permís d'algunes boires. Les altes pressions ens acompanyaran gairebé tot el que queda de setmana i mantindran un temps majoritàriament assolellat.
 

Cel radiant, amb el permís d'algunes boires

El dimecres serà una jornada de cel blau, net de núvols. Només al matí quedaran algunes pinzellades de núvols alts que s'aniran enretirant pel sector de la Costa Brava. A la tarda, també podran arribar-ne a les comarques de l'oest. L'única excepció seran les boires, que podran aparèixer de nou a punts de la Catalunya Central, l'altiplà central o de ponent, però que no seran gaire extenses ni tampoc persistents. En principi, totes elles es dissiparan al voltant de mig matí, o a tot estirar del migdia.

Cel pràcticament serè a Tona (Marc Solé)

La temperatura, amb pocs canvis, tret del Pirineu

La temperatura de primera hora es mantindrà sense canvis o una mica més baixa. El descens podrà ser una mica més marcat al nord-est, on aquest dimarts els núvols han impedit part del refredament nocturn. De dia, també poques variacions o un parell de graus més, sobretot al terç nord del país i en especial al Pirineu, on l'ascens serà més marcat, tant de nit com de dia.

Si hi posem valors, les mínimes es mouran entre els 6 i els 12 graus, més baixes al Pirineu. Per la seva banda, les màximes entre els 13 i 18 ºC. Novament, serà difícil assolir la xifra dels 20 graus.

I dijous...

Serà una jornada en què l'estabilitat es mantindrà. Sol i alguna boira matinal. La temperatura remuntarà un parell o tres de graus arreu. També es presentarà la inversió tèrmica. Haurem de seguir si les boires, amb poc vent, altes pressions i un dia curt, acabaran sent persistents en algun cas o no.
