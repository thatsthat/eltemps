Durant aquesta matinada i primeres hores de dijous ens ha creuat una línia frontal amb un solc d'aire més fred en altura que ha estat suficient per reactivar les precipitacions a Catalunya. De matinada i fins a primeres hores del matí han afectat qualsevol punt del país, però a partir d'aleshores han quedat concentrades al nord-est i a la cara nord del Pirineu. S'ha obert la porta al vent de tramuntana i de mestral.

Tornen les precipitacions

Durant la matinada els ruixats s'han estès des del Pirineu occidental i les comarques de Ponent cap a la resta del país. Ara bé, han estat unes precipitacions diesperses i que no han deixat quantitats destacables de precipitació. Durant les primeres hores del matí quedaran concentrades al quadrant nord-est del país i també cap a l'extrem nord del Pirineu.

A la tarda les clarianes s'imposaran a les comarques de l'Ebre, de Ponent o del Camp de Tarragona, però continuarà la pluja en forma de ruixats i xàfecs que poden ser més intensos al Pirineu i Prepirineu oriental i a l'interior d'entre les comarques d'entre Girona i Barcelona, localment amb alguna tempesta. Per aquest motiu tenim activat l'avís per intensitat de pluja del Servei Meteorològic de Catalunya. De manera més feble i intermitent també entre la Vall d'Aran i el Pallars, amb una cota que estarà al voltant dels 2.200 metres.

A més, durant la matinada, després d'una treva aquest dimecres, ha tornat a entrar el vent de tramuntana a l'Empordà i el de mestral a les Terres de l'Ebre i punts del Camp de Tarragona. Es mantindrà durant tota la jornada amb algunes ratxes fortes, per damunt dels 70 km/h.

Pluja sobre el mar davant Arenys de Mar(Àfrica Llivina)

La temperatura tendeix a recular

Els termòmetres quedaran més frenats, tot i que no gaire a primera hora perquè encara ens estava creuant el front i teniem molta nuvolositat. Hem començat el dia amb temperatures d'entre 10 i 17 graus en general i amb valors lleugerament negatius a l'alta muntanya.

La màxima recularà pràcticament arreu, i d'una manera contundent en alguns casos, amb l'excepció de punts de la façana marítima de la Costa Daurada i de l'Ebre a causa del vent de mestral que hi arribarà una mica reescalfat. Esperem valors màxims entre els 20 i 26 graus, els més alts cap a l'Ebre i Ponent, on podran fregar els 27 o 28 ºC, però ja no creiem assolir els 30. Al nord-est, amb més núvols, l'ambient serà més fresc.

I divendres...

Ens espera un dia de cel variable, amb més sol que no pas núvols, però també alguns xàfecs de tarda a les comarques del nord-est de Catalunya i precipitació intermitent al vessant nord del Pirineu. La temperatura de primera hora pot ser un pèl més baixa, però al migdia notarem com voldrà pujar una mica més. El mestral desapareixerà, però la tramuntana es mantindrà bufant amb alguns cops forts al nord del cap de Creus.
