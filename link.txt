Arriba el dimecres, un nou dia que vindrà marcat pel potent anticicló que ens continua acompanyant i ens deixa un temps molt tranquil. Aquest dilluns es va registrar la pressió més elevada a Catalunya des del 2015, de 1.040 hPa. Així, doncs, serà una nova jornada en què repetirem la fòrmula de sol i boires, i també alguns núvols prims ben poc importants. 
 

Sol i boira, un dia més

Hem començat el dia novament amb alguns bancs de boira, sobretot cap a les comarques de Ponent i del pla de Lleida. En alguns sectors pot arribar a ser una mica persistent i en d'altres gebradora, però en la majoria de casos no s'estendrà més enllà del migdia. Fora d'aquestes zones, farà sol i només es combinarà, en alguns moments, amb alguns núvols prims poc destacables. 

La boira i el Pirineu innivat, des de Sant Julià de Vilatorta (Salut Vilaró)

Temperatura en ascens

Tant de nit com de dia, notarem com puja la temperatura, malgrat que a les fondalades l'ambient serà fred durant la nit, com també es mantindrà la inversió tèrmica. Per tant, tot i que a primera hora hem repetit moltes glaçades, han perdut extensió o si més no intensitat, amb més mínimes que han quedat per damunt dels zero graus.

Al migdia, el termòmetre també es recuperarà i les màximes es mouran entre els 14 i 18 graus en general, amb alguna excepció, com ara els llocs on la boira pugui ser una mica més tossuda. A punts de la meitat sud de la costa i prelitoral es poden fregar els 20 ºC.

I dijous...

Arribaran alguns canvis durant la tarda, de la mà d'un front que portarà més núvols, algunes nevades a la cara nord del Pirineu i una baixada de la temperatura a muntanya, que divendres es generalitzarà. També s'hi afegiran el vent de tramuntana i mestral als dos extrems del país i a les cotes altes del Pirineu.
