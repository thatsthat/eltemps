Tot i que aquest dimecres encara n'hi pot haver algun, sembla que durant la segona meitat de setmana els ruixats de tarda acabaran desapareixent i el temps serà del tot estable. Avui hem d'esperar una temperatura disparada, amb valors de 40 ºC, però de cara a la propera matinada s'obrirà la porta a una lleugera entrada del vent del nord que farà recular de valent al termòmetre, ja de cara a dijous.

Sol amb núvols prims i menys ruixats

El dimecres ens portarà un matí assolellat i tranquil, amb el pas d'alguns núvols prims decoratius poc importants, que augmentaran una mica més de cara al migdia. A partir de llavors creixeran algunes nuvolades, però ho faran amb menor energia que dies enrere. Per tant, els ruixats que arribin a caure seran més locals i menys intensos. Els esperem cap a la zona del Pirineu més occidental. A la resta es mantindrà el cel mig enteranyinat a estones. 

Gira-sols a Cervera (Rafel Rostey)

La calor no afluixa, de moment

Tot i que els ruixats vagin a menys, el que es mantindrà igual un dia més serà la calor intensa. Durant les hores nocturnes i la matinada el termòmetre s'ha mantingut sense canvis destacables, amb una nit tòrrida i de mal dormir a la façana litoral.

La temperatura màxima es dispararà a les comarques de l'interior del nord-est, sobretot cap a l'Empordà, a causa del vent de garbí, que hi arribarà reescalfat. Això ens fa pensar en temperatures que poden assolir els 40 ºC en aquestes zones. També pujaran al litoral i prelitoral barceloní, però en canvi quedaran un entre 2 i 4 ºC més baixes a Ponent. Molts indrets de l'interior es mouran entre els 33 i els 38. A la costa, per sota d'aquestes xifres, però amb un ambient que es mantindrà xafogós. Els avisos per calor es mantindran activats, avui al litoral i prelitoral

I dijous...

De matinada entrarà el vent del nord i farà que la temperatura baixi clarament, tant de dia com de nit, i parlarem d'una calor una mica més normal en aquestes dates. A la línia de la costa, tot i que també baixarà, aquest descens es notarà en menor mesura. En qualsevol cas, tindrem un dia de temps ben assolellat, amb alguna nuvolada de tarda en indrets de muntanya del nord de Catalunya. 
