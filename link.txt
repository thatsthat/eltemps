L'anticicló del centre d'Europa tendirà a retirar-se cap al nord d'Escandinàvia i començarà a deixar pas a una gran borrasca atlàntica, que enviarà un llarg front de núvols fins a la península Ibèrica. De moment, però, la borrasca no tindrà efectes dràstics a casa nostra.  

Núvols en augment

El resultat de tot plegat serà un dia de nuvolositat més variable. D'entrada, ha passat una petita línia de ruixats de matinada per la costa central, amb precipitació gairebé inapreciable. 

Al matí, continuarem veient núvols baixos a la costa i el prelitoral, sobretot a la meitat sud.  A més a més, aniran circulant bandes de núvols alts i mitjans d'oest a est, més o menys trencats.

A la tarda, també entraran nuvolades més compactes per l'extrem oest. Cap als Ports de Tortosa i a l'extrem nord-oest poden arribar, fins i tot, alguna tempesta o algun xàfec dispers, més aviat al vespre. 

Els núvols del vespre faran la guitza, en alguns casos, a l'hora de contemplar l'esdeveniment astronòmic de la jornada: un eclipsi total de lluna que podrem veure just quan surti el satèl·lit, cap a les 20.11. 

 

 

Més calor

La temperatura tornarà a repuntar. Es notarà més la pujada a cotes mitjanes. A la superfície, les mínimes han pujat entre 3 i 5 ºC, de manera general. 
 

 

Les màximes pujaran 3 o 4 ºC en punts de l'interior de les Terres de l'Ebre i del Camp de Tarragona. Esperem fins a 34 o 35 ºC a Ponent, 32 ºC en punts de les Terres de l'Ebre i uns 30 o 31 ºC a la Catalunya Central i l'interior del nord-est. Una gran part de Catalunya estarà entre 27 i 30 ºC. 

I dilluns...

Ara sí, la gran borrasca atlàntica farà arribar un potent solc d'aire fred en altura, i això portarà un canvi de temps amb ruixats, actius des del matí, i amb una davallada de la temperatura per tot l'interior del nord de Catalunya. Els xàfecs seran localment forts i abundants. El Servei Meteorològic de Catalunya ha activat l'avís per intensitat de pluja, amb un nivell 1 sobre 6 en diverses comarques del país. 
