La borrasca responsable de les pluges de divendres s'anirà desfent, però encara tindrem la influència de l'aire fred en altura durant el cap de setmana. Tornarem a veure el sol, però no farà net del tot i tindrem alguns ruixats.

Núvols amenaçadors al Montseny(Miquel del Rio)

Dissabte amb sol i ruixats

El dia començarà amb núvols abundants en retirada al llarg de la matinada. Durant aquesta fase del dia esperem precipitacions poc abundants en punts de la meitat est, principalment al nord-est, on la cota voltarà els 600 metres. També nevarà de manera feble al Pirineu.

El matí serà de núvols baixos residuals per l'oest de la depressió Central, el quadrant nord-est i el Pirineu. Previsiblement, la precipitació s'aturarà o serà molt anecdòtica. A la resta, farà sol. Entraran el cerç o mestral al terç sud, i la tramuntana a la zona del cap de Creus, amb cops forts.

El temps tornarà a canviar durant les hores centrals del dia, quan començaran a desenvolupar-se nuvolades d'evolució que derivaran en nous xàfecs moderats, localitzats a les comarques del nord-est, principalment cap a la Garrotxa, el Ripollès, Osona, la Selva i el Gironès. De manera més aïllada cauran per altres punts del Prepirineu i Pirineu occidental. En general, esperem quantitats poc abundants. La cota de neu se situarà al voltant dels 900 metres.
 

Temperatura màxima en ascens

La temperatura mínima baixarà en general, de manera més clara per Ponent i el nord-oest. En canvi, les màximes pujaran 3 o 4 ºC gairebé a tot arreu. Només a la Costa Brava i al Pirineu, baixaran 2 o 3 ºC.  Els valors més alts se situaran al voltant dels 16 ºC a la Costa Daurada i en punts del prelitoral Central. A la resta, entre els 8 i els 14 ºC.  

Diumenge, el cel no farà net

Estarem amb una situació una mica indefinida a la superfície, entre la perifèria de l'anticicló que dominarà des del Regne Unit i una pertorbació atlàntica que s'acostarà per Portugal. Però per les capes altes atmosfèriques tindrem una petita bossa freda. La possibilitat de ruixats es manté un dia més.
 

Sol, núvols i xàfecs

El dia tindrà dues fases molt diferents, amb una primera part amb domini del sol en una gran part del país. Tot i això, quedaran núvols al sector litoral i prelitoral nord, sense que es puguin descartar alguns plugims.

De cara al migdia, notarem més la proximitat de la bossa freda. Els núvols augmentaran de sud-oest a nord-est, i també creixeran nuvolades d'evolució. Es reactivaran els xàfecs pel Pirineu i per l'interior del nord-est, però també n'arribaran per l'extrem sud, en desplaçament des dels Ports de Tortosa cap al Camp de Tarragona. En conjunt, aquests xàfecs deixaran quantitats poc abundants.
 

Temperatura amb pocs canvis

No serà un diumenge amb grans canvis de temperatura. A primera hora, poden canviar 1 o 2 ºC a tot estirar, cap amunt en punts del litoral i prelitoral sud, cap avall al llarg de la depressió Central o pel prelitoral nord. Al migdia, la tendència serà a mantenir-se o pujar molt lleugerament. Potser, cap a l'interior del nord-est i en punts de l'Alt Pirineu i l'Aran, pujaran 3 o 4 ºC. Els valors més alts es tornaran a situar al voltant dels 16 ºC, per la Costa Daurada i el prelitoral Central.
