Sembla que l'última setmana sencera del mes de març acabarà amb un temps més tranquil després de la ratxa plujosa que ens ha portat pluja cada dia de manera ininterrompuda en algun indret o altre del país. Això serà a partir de dimecres i sobretot dijous. Per tant, aquest dimarts encara ens toca parlar de la possibilitat de ruixats i xàfecs, sobretot a la tarda.

Més xàfecs i neu a la cara nord

El matí començarà amb intervals de núvols, que seran més compactes al nord del país i a les comarques de Ponent. També es poden formar algunes boires matinals que es trencaran amb el pas de les hores. Durant el matí només plourà, o nevarà per damunt dels 1.600 metres, a la cara nord del Pirineu.

Serà a partir de mig matí quan es tornin a inflar nuvolades amb més cara i ulls, que a partir de migdia poden tornar a deixar ruixats en punts del nord-est i el Prepirineu i que avançaran cap a la Catalunya Central. Arribaran fins al prelitoral i fins i tot de nou a la mateixa façana costanera entre el sud de la Costa Brava i el nord de la Costa Central. Poden anar acompanyats de tempesta. També de manera irregular poden sorgir xàfecs en altres indrets de muntanya, com ara el massís dels Ports. Per aquest motiu, tenim un avís activat del Servei Meteorològic de Catalunya.

Nuvolada, xàfec i arc de Sant Martí a Vilanova i la Geltrú (Maria Jesús Maturana)

La temperatura s'enfila fins als 20 ºC

La temperatura de primera hora tindrà una lleugera tendència a l'alça que pot arribar a sumar un parell o tres de graus en punts del Pirineu i una mica menys a la resta. Començarem el dia amb valors negatius a l'alta muntanya i entre 5 i 10 graus de manera general.

Al migdia el mercuri remuntarà en general un parell de graus. Serà un ascens més marcat al sector central del litoral i prelitoral, en punts de Ponent o del nord-est, on aquest dilluns les temperatures hagin quedat més curtes a causa dels ruixats. Això farà que arribem a la marca dels 20 graus o gairebé en diversos indrets del país. Serà el cas de les Terres de l'Ebre, la Costa Daurada, Ponent, l'interior de l'Empordà o punts del prelitoral central.

A més, bufarà una mica de mestral a l'Ebre i tramuntana a l'Empordà, fluixos amb alguna ratxa moderada.

I dimecres...

Torna l'ambient assolellat d'una manera més clara, però amb núvols retinguts a la cara nord del Pirineu i alguna nuvolada de tarda molt més localitzada en punts del nord-est. La temperatura continuarà amb tendència a l'alça i més poblacions arribaran als 20 ºC i puntualment als 22.
