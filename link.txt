Els mapes del temps s'entesten a dibuixar la mateixa situació dia rere dia: l'anticicló de les Açores i baixes pressions d'origen tèrmic a l'interior de la península Ibèrica. Això garanteix moltes hores de sol a casa nostra, mentre que també permet la formació de nuvolades de calor més o menys gruixudes. Com a novetat, el Servei Meteorològic de Catalunya ha activat un avís per calor a l'Empordà i en quatre comarques de Ponent.

Sortida del sol a Calella (Tino Valduvieco)

Temps sense canvis

El dia començarà amb alguns intervals de núvols baixos cap a la Costa Daurada i alguns núvols mitjans per l'interior de les Terres de l'Ebre, però es desfaran en poca estona. El sol dominarà fins al migdia, quan es començaran a desenvolupar núvols a l'eix del Pirineu i Prepirineu. No es descarta que derivin en algun xàfec o tempesta d'intensitat moderada. Cap al vespre, reapareixeran els núvols baixos al litoral sud.

Avisos per calor intensa

Continuarà la calor intensa, amb temperatures mínimes o màximes iguals o una mica superiors a les de dijous. Això ens situarà amb valors diürns d'uns 38-40 °C a Ponent, i uns 36-38 °C a la Catalunya Central, la vall de l'Ebre i l'interior del nord-est.

I el cap de setmana...

Valors de temperatura semblants, i un temps també força repetitiu, amb alternança del sol matinal i amb el desenvolupament dels xàfecs de tarda al Pirineu.

A banda de la previsió, cal recordar que ens estem acostant al màxim de la pluja d'estels Perseids, i aquest cap de setmana serà un moment ideal per observar-la.
