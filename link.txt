S'acaba el mes d'abril, i tot sembla indicar que començarem el maig amb estabilitat i temperatures en clara remuntada. Abans, però, tindrem un parell de dies amb una mica d'inestabilitat. Una petita dana o bossa freda es despenjarà des de França aquest dilluns, i acabarà sobre la vertical de Catalunya dimarts. Tindrem una nova tongada de xàfecs moderats.

Del sol als xàfecs de tarda

El dia tindrà dues parts clarament diferents: el matí serà de sol gairebé arreu, amb permís d'alguns bancs de boira a la Depressió Central i alguns intervals de núvols residuals en punts de la meitat est.

A partir del migdia, creixeran nuvolades d'evolució i l'ambient serà de pura primavera, de contrast entre el blau del cel i el blanc de les nuvolades, Descarregaran xàfecs i algunes tempestes, al Pirineu i Prepirineu, al voltant del Montseny i de la Serralada Transversal. De manera més aïllada, també en altres punts del prelitoral i la Catalunya Central. Seran localment moderats. Nevarà per damunt dels 2.400 metres.

Màximes de fins a 25 ºC

La temperatura mínima ha quedat mica més alta que la de diumenge en general, mentre que la màxima serà molt semblant, grau amunt, grau avall, tot i que en alguns indrets concrets pujarà 3 o 4 ºC, com a l'Aran i l'Alt Pirineu i en trams del litoral central i sud de la Costa Brava. Els valors més alts arribaran als 24 o 25 ºC a les Terres de l'Ebre, el prelitoral central i Ponent.

I dimarts...

La bossa d'aire fred s'anirà retirant cap al nord de Menorca, de manera que ens afectarà la part menys activa de la pertorbació. Encara creixeran alguns xàfecs de tarda al terç nord, però amb un caràcter molt més dispers, local i amb menys intensitat.

La temperatura encara assolirà valors semblants als de dilluns, però a mitjans de setmana començaran a pujar de manera clara, fins a situar-se fins a 8 o 9 ºC per sobre de la mitjana climàtica per a l'època. Ho podem visualitzar al meteograma de la ciutat de Barcelona.

Meteograma de la ciutat de Barcelona (GEFS / 3Cat)
