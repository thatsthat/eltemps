Aquest diumenge seguirem sota la influència d'una bossa d'aire fred en alçada a la vertical del sud peninsular. Tot i que el nucli més fred queda una mica lluny de Catalunya, el temps no acabarà de ser estable del tot.

Arenys de Mar(Josep Corney)

Més sol al matí

Malgrat tot, la primera part del dia serà molt assolellada en general. Al principi veurem nuvolositat residual pel nord-est i núvols més compactes, de tipus baix, al vessant nord del Pirineu.

A partir del migdia, creixeran nuvolades al Pirineu i Prepirineu i cap al nord-est i el prelitoral central. De manera dispersa, derivaran en alguns xàfecs moderats, però que deixaran quantitats molt poc abundants. Es mantindrà també la nuvolositat al vessant nord del Pirineu, amb precipitacions intermitents. La cota de neu es mantindrà al voltant dels 2.300 metres.

Temperatures diürnes en ascens

Pel que fa a les temperatures, a primera hora es movien entre els 5 i els 13 ºC. Les glaçades, febles, s'han registrat per damunt dels 2.000 metres.

L'ascens de la temperatura serà notable en general al migdia, amb pujades de 3 o 4 ºC en general, i més de 5 o 6 ºC en punts del Prepirineu, a la façana prelitoral central i a bonda part del nord-est. Les màximes podran arribar fins als 26 ºC o 27 ºC a la Costa Daurada i la Costa Central, i a l'est de la demarcació de Girona. En general, estarem entre 20 i 25 ºC.

I dilluns...

Tindrem vents més humits que aportaran més núvols a la façana litoral i al prelitoral, i alimentaran més ruixats de tarda, sobretot al prelitoral central, al Prepirineu i al nord de la Catalunya Central. Això també portarà una baixada de la temperatura notable cap a la costa.
