Molt probablement, aquest dimecres serà el dia culminant de l'onada de calor a la major part del país. L'estabilitat tornarà a les capes altes de l'atmosfera, després dels pocs xàfecs de dimarts, mentre que la temperatura a 850 hPa arribarà al màxim. La combinació de l'aire càlid amb els vents locals farà repuntar la temperatura en alguns casos. Serà el tercer dia consecutiu amb valors màxims de 40?°C.

Per aquest motiu, estan activats els avisos del Servei Meteorològic de Catalunya per calor nocturna i diürna. Es manté l'alerta del pla Procicat per onada de calor.

#protecciocivil mantenim en ALERTA el pla #PROCICAT per onada de calor ????

Aquests dies segueix els nostres consells per suportar millor la calor i les altes temperatures

I recorda consultar els refugis climàtics a ? https://t.co/CVUF4tsYwI pic.twitter.com/CgiggbYTax
 Protecció civil (@emergenciescat) July 30, 2024

Calor a ple rendiment

D'entrada, hem començat el dia amb valors tropicals a una gran part de Catalunya, fins i tot tòrrids al llarg del litoral i prelitoral, principalment al tram central, i també en punts de les Terres de l'Ebre i de Ponent.

 

Al migdia, tornem a esperar valors de 40°C o més per Ponent, la Catalunya Central, el prelitoral central i l'interior del nord-est, on la temperatura repuntarà amb més força. Tampoc no els descartem a les Terres de l'Ebre. Bufarà vent del sud i sud-oest amb cops més moderats a partir del migdia entre el prelitoral i el litoral central i nord. Veurem si els vents locals fan trontollar algun rècord, com va passar ahir a Barcelona.

Cel assolellat

Serà un dia assolellat a tot arreu, d'aquells de "sol de justícia", tret de l'aparició d'alguns núvols de calor en punts del Pirineu, sense ruixats, i d'alguns núvols baixos locals cap al delta de l'Ebre i el cap de Creus.

I dijous...

La massa d'aire càlid començarà a trontollar, però encara tindrem temperatures força per sobre de la mitjana climàtica, i es mantenen activats els avisos per calor nocturna i diürna. Augmentarà lleugerament la inestabilitat per les capes altes i mitjanes, i reapareixeran alguns ruixats dispersos de tarda al Pirineu.

 
