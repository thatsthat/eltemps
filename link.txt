Arriba la primera glopada d'aire fred procedent de l'Àrtic a Europa i que arribarà de ple als Alps, amb ambient plenament hivernal. A casa nostra arribarà de resquitllada, però suficient per tombar els termòmetres al Pirineu i fer que arreu del país tinguem un ambient de principis d'octubre, un ambient de tardor. Durant el matí de dijous ens travessarà el sistema frontal que obrirà les portes al vent de nord fred.

Núvols de tempesta (Xavi Navas)

Ruixats i vent

Matinada plujosa a l'Aran i a tot el vessant nord del Pirineu. Al Pirineu oriental i a les comarques de Girona s'esperen ruixats. Durant el matí, la precipitació  es mantindrà al vessant nord i també hi hauran alguns ruixats al litoral i prelitoral Central. La cota de neu baixarà al llarg del dia als 2.400 metres al Pirineu oriental i als 2.000 metres a l'occidental a darrera hora.  

A la tarda els ruixats més intensos al sud de les comarques de Girona, al Vallès i en punts de la Costa Central. A Ponent i a les Terres de l'Ebre el dia serà assolellat.

El vent es reforçarà als dos extrems del país al llarg del dia, sent moderat al matí i fort de cara al vespre, de tramuntana a l'Empordà i de mestral a les Terres de l'Ebre.

El fred més intens, cap al tard

El sistema frontal ens travessarà a primera hora del dia, i això implicarà una intensificació del fred a mesura que avanci el dia. De manera que les temperatures mínimes de la jornada es donaran a darrera hora del dia. A les valls del Pirineu les màximes no superaran els 15 ºC, i a darrera hora del dia la temperatura baixarà per sota dels 4 ºC. A les comarques de Girona no se superaran els 18 ºC. Les temperatures més altes del dia es mouran entre els 25 ºC i els 27 ºC.

I divendres...

Divendres serà el dia més fred d'aquesta primera glopada de fred de la temporada. La Vall d'Aran es llevarà enfarinada en cotes superiors als 2.200 metres. El vent de mestral anirà minvant d'intensitat i, en canvi, la tramuntana bufarà forta tot el dia amb mala mar a la Costa Brava nord i al golf de Lleó. El temps serà assolellat. Farà fred a tot l'interior i al Pirineu, i fresca a la resta del país. Caldrà abrigar-se.

 
