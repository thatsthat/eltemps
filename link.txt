 

L'últim dia de la setmana continuarà marcat per la dorsal de l'anticicló de les Açores, però també per un petit i fugaç solc d'aire fred en altura, que s'acostarà a casa nostra. Això farà augmentar la inestabilitat de tarda al Pirineu.

Nuvolades de tarda des de Manlleu (Jordi Juvanteny)

Més xàfecs de tarda al Pirineu

El dia començarà amb alguns bancs de núvols baixos acumulats a la meitat sud del litoral, pel prelitoral central i l'est de la depressió central, que ràpidament es desfaran, i amb un cel assolellat a la resta del país. A tot estirar, veurem passar alguns alguns núvols alts.

Durant la tarda, creixeran nuvolades al Pirineu i el Prepirineu, des de l'Alt Pirineu i fins el Berguedà i el Ripollès, potser també a Osona i el nord de la Garrotxa cap a la nit. Derivaran en alguns xàfecs i tempestes, d'intensitat moderada. A més a més, a partir del vespre arribaran més núvols alts i mitjans per l'oest, que deixaran el cel més enterbolit durant la nit i part de la matinada.

Màximes de 30 ºC

El vent dominant, de component sud, portarà un ambient de preestiu, amb una temperatura que continuarà pujant en general, tant a primera hora com al migdia. Només en alguns punts de la Costa Daurada o la Costa Brava, esperem mínimes i màximes lleugerament més baixes que les de dissabte. Arribarem novament als 30 ºC o 31 ºC a Ponent o l'interior de la vall de l'Ebre, potser també a la Catalunya Central. O a uns 29 ºC a l'interior de l'Empordà, el Pla de l'Estany o punts de la Selva. En general, estarem a entre 22 i 26 ºC.
 

I dilluns...

Començarà una setmana que apunta a unes temperatures disparades a partir de dimecres. Abans, però, tindrem un dilluns marcat pel pas de bandes de núvols alts i mitjans, i per la formació de xàfecs de tarda al Pirineu i Prepirineu, potser també a l'interior del nord-est.

 
