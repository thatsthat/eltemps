De cara a les pròximes hores, un solc d'aire fred que s'aproximarà des de l'Atlàntic desestabilitzarà lleugerament el temps. Del sol radiant d'ahir dimecres al matí passarem als ruixats i fins i tot alguna tronada de tarda aquest dijous a la tarda.

Més núvols i tornen els ruixats

Ja al matí notarem presència de més nuvolositat com a primer símptoma de canvi. Alguns núvols baixos, i núvols als i mitjans que aniran circulant. A mesura que avanci el matí s'aniran inflant nuvolades que creixeran de manera irregular. De pluja, encara gens o ben poca, i fins i tot es mantindrà el domini del sol a les comarques de Ponent i de l'interior de l'Ebre.

Serà a partir del migdia quan els núvols es faran més espessos i descarregaran alguns ruixats en punts de l'interior: Pirineu, Prepirineu, Catalunya Central i altres indrets de les comarques del nord-est. De cara al vespre i la nit, aquesta precipitació podria fer acte de presència en punts de la costa. Seran irregulars, però algun ruixat pot ser localment intens i anar acompanyat de tempesta.

Crescuda de nuvolades a la comarca d'Osona (Josep M. Costa)

La temperatura es manté

Els termòmetres nocturns i de primera hora han quedat una mica més amunt. En part, per la presència de més núvols, que en alguns casos impediran la baixada del mercuri. En general hem iniciat el dia amb valors entre 2 i 5 graus més elevats. Les mínimes tropicals s'han mantingut concentrades exclusivament arran de mar, exceptuant algun punt de les Terres de l'Ebre.

A les hores centrals de la jornada el termòmetre es mantindrà sense canvis importants, tot i que sí que baixarà a l'àrea el Pirineu i del nord-est, on precisament esperem que descarreguin alguns xàfecs. En general parlarem de màximes que oscil·laran entre els 27 i 33 ºC, les més altes novament a Ponent.

I divendres...

Durant la matinada es pot mantenir algun ruixat, que donarà pas a un dia de força núvols i on el temps no acabarà de fer net. Ara bé, durant el dia de pluja se n'espera poca, a tot estirar algun ruixat de tarda al Pirineu. La temperatura baixarà lleugerament.
