Continuem en una situació meteorològica poc definida, amb grans pertorbacions atlàntiques que no arriben a penetrar la península més enllà d'algun dels seus fronts que tampoc té gaire empenta. Per tant, no hem d'esperar canvis imminents a casa nostra, on continuem amb una tendència d'estar sota el domini de les altes pressions, però sense gaudir d'uns dies plenament assolellats. 

Molts núvols enganxats a la costa

Si avui dilluns hem gaudit de força estones de sol, aquest dimarts, els núvols baixos tornaran a regnar les comarques de la costa i prelitoral, de punta a punta, amb mala visibilitat als cims de la zona de la serralada litoral i prelitoral, com ara Montserrat, la Mola, Prades Uns núvols que sobretot a la meitat sud es podran mantenir durant tot el dia i fins i tot deixar escapar quatre gotes, preferentment durant el matí.

En canvi, com més cap al nord i oest ens trobem, tindrem més sol, amb l'excepció d'algunes boires matinals, de núvols baixos al matí a la depressió Central i de núvols alts que aniran circulant a més alçada. De fet, al nord de Ponent, al Prepirineu o al Pirineu farà un dia de cel més obert.

Vistes del cap del Verd i la serra del Verd, amb el poble de la Pedra a sota (Núria García-Cascón)

De fred, poc

A primera hora, no farà gaire fred, tot i que la temperatura pot recular un pèl en alguns casos, però pujarà a la costa, on els núvols impediran part del refredament nocturn en comparació amb la nit anterior. De dia, sí que notarem més fresca a prop del mar, i és que a moltes comarques costarà que el sol pugui sortir i la sensació serà de fred més hivernal.

En canvi, cap a Ponent, és possible que el termòmetre s'acabi enfilant fins al voltant dels 20 graus, i serà un dia més suau que no pas arran de mar. En general, entre 13 i 19 de màxima, després d'un matí on les glaçades brillaran per la seva absència més enllà d'alguna raconada pirinenca.

I dimecres...

Serà un dia de cel variable, novament amb núvols baixos, potser menys extensos, al litoral i punts del prelitoral, que poden deixar alguna gota al nord-est. La temperatura, sense canvis a destacar, amb poc fred a primera hora i un ambient fresc al migdia allà on es mantinguin els núvols, però més agradable respecte a dimarts allà on torni a sortir el sol. A grans trets, continuarem parlant d'una temperautra superior a l'habitual per les dates.
