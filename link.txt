Si la borrasca Jana és història, ara hem d'estar pendents de la Konrad, la següent borrasca d'alt impacte que ha batejat el Servei Meteorològic de Portugal (IPMA) i que, tot i que no ens afectarà de manera directa a Catalunya, sí que ens enviarà una borrasca secundària que implicarà un nou episodi de precipitació general entre el vespre de dijous i el de divendres i que en alguns casos serà abundant.

Els núvols guanyen terreny i la precipitació, també

La nuvolositat anirà a més al llarg del matí. Encara veurem algunes clarianes a les comarques del sud i de ponent, però el cel sí que estarà més tapat a la zona del Pirineu. De fet, serà en aquest sector on ja des de la matinada podrà haver-hi precipitacions febles en general, amb una cota de neu per sobre dels 1.200 metres.

A partir del migdia, el cel ja quedarà completament tapat a la major part el país i la precipitació anirà a més de manera irregular. Serà més probable del prelitoral cap a l'interior, i també cap al litoral sud quan la tarda estigui avançada. La nevada es mantindrà al Pirineu i al Prepirineu amb una cota de neu que anirà baixant, i que a la cara nord acabarà per sota dels 1.000 metres al final del dia.

Cel gris a Cardedeu (Miquel del Río)

Serà a partir del vespre i de la nit que la pluja i la neu guanyaran embranzida i afectaran qualsevol punt del país. Començarà un episodi de precipitació que ens pot deixar registres d'entre 10 i 40 mm de manera general i nevades que, a diferència del darrer episodi, també arribarien al fons de les valls: fins a uns 800 metres.
 

Temperatures en descens

Amb l'arribada de més aire fred, la temperatura quedarà clarament més baixa, sobretot la diürna, ja que els núvols no permetran un refredament nocturn gaire efectiu. Tot i això, a primera hora trobarem més temperatures per sota dels 6 graus a l'interior, i els valors de dues xifres, per damunt dels 10 graus, quedaran restringits a la línia de la costa.

De dia, els termòmetres quedaran clarament més curts, sobretot a l'interior, i en general els costarà passar dels 15 o 16 °C allà on s'enfilin més. Potser sí que ho faran a les Terres de l'Ebre, però quedaran lluny dels 20 °C als que han arribat aquest dimecres.

I divendres...

Serà un dia passat per aigua, o per neu si ens trobem per sobre dels 800 o 1.000 metres. Un dia inestable, amb precipitació que s'allargarà fins entrada la nit, i en què la temperatura continuarà baixant. La recta final de la setmana es presenta més aviat hivernal, cosa que farà que haguem de recuperar una peça d'abric més gruixuda.
