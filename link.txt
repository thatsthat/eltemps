La temperatura seguirà per sobre de la mitjana el cap de setmana.

Dissabte, calor intensa, valors màxims entre 33 i 38 graus a l'interior

La massa d'aire d'origen africà ens portarà novament una matinada tropical a molts indrets. A la costa, els valors mínims a trenc d'alba oscil·laran entre els 19 i 24 graus. A l'interior, les xifres es mouran entre els 16 i 20 graus. A les poblacions del Pirineu, la temperatura caurà cap als 12-13 graus. De dia, l'ambient serà de nou ben càlid. La temperatura serà similar o pujarà lleugerament, la majoria de valors màxims a poblacions d'interior es mouran entre 33 i 38 ºC. A prop del mar, l'ambient es mantindrà xafogós.

Es mantindrà la pols en suspensió d'origen saharià, al matí l'aspecte del cel serà entre blanc i marronós i blanc de dia tot i el sol. Hi haurà alguna boirina als dos extrems del litoral. 

Barcelona, pols sahariana (Eva Gimeno)

 

Ruixats al vespre pel terç oest

El matí serà assolellat amb núvols alts i prims, també hi haurà alguns bancs de boirina a les Terres de l'Ebre, el cap de Creus, el cap de Begur i en algunes fondalades d'interior. Durant la tarda, el temps aguantarà a bona part del territori amb alguns ruixats al Pirineu i Prepirineu, principalment occidental. Cap al tard, arribarà una línia de ruixats i tempestes per Ponent i l'Alt Pirineu, localment s'escaparà calamarsa i fins i tot pedra. Durant la nit de dissabte a diumenge, també arribaran algunes precipitacions més disperses en altres comarques i fins i tot a la costa.

 

Diumenge, la calor afluixa a l'interior, perdran un parell de graus

El dia començarà xafogós i amb valors tropicals a molts indrets pels núvols nocturns. La calor es mantindrà a la costa i al prelitoral. A l'interior de l'Empordà, la Selva, el Gironès i al Pla de l'Estany s'arribarà als 33-34 graus. A Ponent, la temperatura màxima tocarà els 34-35ºC, entre 2 i 3 graus més baixa que les de dissabte. 

Intervals de núvols i alguns ruixats locals al Pirineu

A primeres hores del dia, el cel encara estarà força ennuvolat i fins a mig matí hi haurà algun ruixat feble a punts del Pirineu i Prepirineu occidental. Després el cel s'aclarirà en general i farà sol. A la tarda es poden repetir alguns ruixats i tronades febles locals al Pirineu.

 
