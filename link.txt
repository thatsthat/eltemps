Fa poc que hem iniciat el mes de desembre i sembla que, coincidint amb el pont de la Puríssima, la situació més o menys estable del temps dels últims dies es veurà truncada de manera brusca per una entrada d'aire molt fred. Farà baixar els termòmetres en picat i portarà un canvi de paisatge radical al Pirineu, a banda de ventades que també seran fortes a molts indrets del país durant el cap de setmana. 

El responsable principal serà el flux de vent del nord que ens arribarà canalitzat entre dos centres d'acció diferents. D'una banda, una profunda borrasca que es desplaçarà des de les illes Britàniques cap a la zona del centre d'Europa i, de l'altra, un potent anticicló a la zona de l'Atlàntic, que també enviarà aire fred cap al continent europeu.

Massa d'aire fred d'origen àrtic

Segons d'on arriben les masses d'aire a Catalunya, reben un nom o un altre. Si venen del sud s'anomenen tropicals: són marítimes si procedeixen de l'Atlàntic o continentals si l'origen és al continent africà. En aquest cas hem d'esperar una entrada d'aire fred d'entre el nord i nord-oest, també anomenada àrtica marítima, que porta associat aire molt fred, tot i que no tant com una polar continental, també anomenada siberiana. 

Ara bé, aquesta pèrdua relativa de fred es compensa amb més humitat, ja que la massa d'aire ha de travessar un llarg camí de masses d'aigua entre l'oceà Àrtic fins a arribar al Cantàbric. Al topar amb el Pirineu, ja tenim un còctel perfecte perquè s'activi una nevada abundant, sobretot a la cara nord, i perquè s'engegui el ventilador de la tramuntana i el mestral.
 

Abans de l'arribada dissabte i diumenge de la llengua d'aire fred, en colors blavosos, primer els termòmetres pujaran de manera transitòria divendres, i això farà que el canvi sigui encara més brusc. Com es pot observar al següent mapa animat, al nivell de 850 hPa, que equival a uns 1.500 metres damunt la nostra vertical, la temperatura baixaria d'uns 10 graus divendres, fins a situar-se entre -1 i -4 ºC segons la zona del país de cara a diumenge-dilluns. Això implica que passarem a estar uns 5 o 6 graus per sota la mitjana climàtica de l'època de l'any. En altres paraules, un fred més d'hivern que no pas de tardor.

Evolució de la temperatura a 850 hPa  (GFS / TVC)

Així doncs, molt probablement ens trobem davant la setmana més freda de la tardor d'enguany i d'aquesta temporada 2024-25 fins al moment. Tant de fred en alçada, evidentment, també implicarà una baixada de temperatura en superfície, que serà menys o més acusada depenent de la zona i sobretot del vent: allà on s'encalmi, la temperatura caurà en picat, mentre que on bufi dificultarà una part del descens, però incrementarà la sensació de fred. Aquest és el mapa d'una primera aproximació de temperatura mínima prevista de cara a dilluns.

Temperatura prevista per a dilluns a primera hora (WRF / TVC)

En qualsevol cas, és important mantenir-se informat de l'estat dels avisos als canals oficials i al butlletí del Servei Meteorològic de Catalunya, que aquest dimecres ja va emetre un preavís per situació meteorològica perill de vent i neu. El temps de divendres a la tarda no tindrà res a veure amb el de 48 hores més tard, i cal estar previnguts.
 
Nevada abundant al Pirineu

Sens dubte, la notícia d'aquesta primera part de l'episodi de fred, que es pot allargar durant bona part de la setmana, serà la nevada al Pirineu, que serà generalitzada a totes les cotes a partir de la segona part de dissabte. Això implicarà que entre dissabte a la tarda i dilluns s'acumulin gruixos importants de neu, també al fons de les valls. De cara a la tornada per carretera durant diumenge seran necessaris els equipaments de neu pels vehicles.

Acumulació de neu prevista per a dissabte (WRF / TVC)

En aquestes situacions de nord-nord-oest, és el sector occidental qui en surt més beneficiat. Des de la Vall d'Aran passant pel nord del Pallars, la Vall Fosca, el Principat d'Andorra, etc. Però també són nevades que salten, per exemple, a l'Alta Cerdanya. Si parlem de números i gruixos, hem de tenir clar que, a hores d'ara, són orientatius i és un pronòstic que s'haurà d'anar perfilant a mesura que es vagin apropant els dies clau de l'episodi. 

La previsió ens indica que ja començarà a precipitar divendres, però serà en forma d'aigua en molts casos, fins que la cota no vagi baixant de manera més decidida de cara a dissabte a la tarda. Per fer-nos-en una idea, entre dissabte, diumenge i dilluns els gruixos superarien el mig metre de neu a les cotes altes entre l'Aran, el nord del Pallars i l'Alta Ribagorça; també a les zones elevades del Principat d'Andorra. No és descartable arribar al metre de neu en aquests mateixos sectors.

També nevaria a bona part de la resta del Pirineu occidental i central: seria una nevada, això sí, una mica més modesta al sector oriental i al Prepirineu, tot i que també s'hi podrien acumular més de 10 cm.

Precipitació prevista per a diumenge (WRF / TVC)

Altres models ens mostren una distribució semblant pel que fa als màxims de la nevada, tot i que variïn en franges horàries o situïn la nevada més o menys restringida a la cara nord. Sigui quin sigui el gruix final, tots els mapes convergeixen que portaran un canvi important en un paisatge pirinenc, castigat sense nevades més enllà d'alguna tímida enfarinada, la més important a mitjans de novembre.
 

Mapa de neu acumulada fins dimarts (Font: meteoexplration)

Ventades fortes o molt fortes
Fora del Pirineu, de moment continuarem gaudint d'un bon sol. Però, això sí, les ventades de tramuntana i mestral seran intenses, especialment dissabte i diumenge. Sobretot als extrems del país i a les cotes altes del Pirineu i Prepirineu, però també a altres comarques de la meitat sud del país com el Camp de Tarragona o el Penedès, de la Catalunya Central o del sud de la mateixa Àrea Metropolitana de Barcelona, amb ratxes superiors als 80 km/h. Aquest vent farà alterar també la situació marítima, sobretot a la Costa Brava, sense tractar-se de cap gran temporal marítim.

Cops de vent previstos diumenge al matí (WRF / TVC)

Cal anar amb compte i recordar que la combinació de neu i vent dona com a resultat el torb, un fenomen molt perillós per fer muntanya. Per tant, malgrat la bonança de la qual vindrem divendres, o fins i tot dissabte a primeres hores al matí, NO serà un bon cap de setmana per fer travesses a l'alta i mitjana muntanya.

I a partir d'aleshores?

Fins dilluns la nevada anirà fent, amb major o menor abundància segons el dia i l'indret del Pirineu. Però fora d'aquí, a banda del fred, el paraigua l'haurem de mantenir guardat. Només amb l'excepció de dissabte a punts de l'Empordà i de les comarques del nord-est. 

A partir d'aleshores, l'escenari de precipitació quedaria més obert i, a hores d'ara incert. Podríem tenir, doncs, alguna sorpresa blanca a cotes relativament baixes. Alguns mapes insinuen també una possible situació de llevant de cara a mitjans de setmana. El que sí que està garantit, almenys fins a mitjans de la setmana vinent, és el fred de cru hivern. És per aquest motiu que tant el Servei Meteorològic de Catalunya com l'Agència Estatal de Meteorologia ja informen des de dimecres d'aquest possible, ara ja probable, episodi.
 

1/4❄️ Aquest pont vindrà acompanyat d'una entrada d'aire fred 🥶 que ens portarà vent 💨, neu 🌨️ i una baixada sobtada de la temperatura 🌡️⬇️. pic.twitter.com/yHVkQ519CJ
 Meteocat (@meteocat) December 4, 2024

⚠️❄️ NOTA INFORMATIVA | Tiempo invernal en la Península.

→ La llegada de aire muy frío provocará un notable descenso térmico a partir del fin de semana.
→ Heladas en el interior y nevadas en cotas bajas, sobre todo en la mitad norte.

🔗https://t.co/PrPL5amImH pic.twitter.com/Im9ng10Eul
 AEMET (@AEMET_Esp) December 4, 2024

A diferència d'altres situacions com la famosa dana d'entre octubre i novembre, quan fins i tot a poques hores vista el pronòstic era ben incert, en aquest cas els mapes ja fa dies que intueixen aquest canvi de temps. En tot cas, caldrà seguir ben atents a les pròximes actualitzacions del pronòstic de cara a la setmana vinent, ja que, amb tant d'aire fred, molta de la precipitació podria ser en forma de neu fins ben avall.
