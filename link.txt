Sol, núvols i ruixats segons l'indret del país i l'hora. Tenim una miqueta d'aire fred a les capes mitjanes de la troposfera que servirà d'aliment per a les nuvolades. Per una altra banda, el temps del dia estarà dirigit per la tramuntana, a l'Empordà, que ens convertirà en vent de sud-est, carregat d'humitat a la Costa Central. El denominador comú arreu serà la retirada de la calor tan intensa dels últims dies.

Cel variable sobre el tuc de Molières (Josep Jasanada)

Una mica de tot

El matí s'ha llevat amb sol en general. En canvi, a la Vall d'Aran el cel està cobert per efecte del lleuger vent de nord. També hi ha núvols, de tipus baix, al litoral i prelitoral central i sud. Ara bé, serà a partir de mig matí quan creixeran grans nuvolades a la Catalunya Central, al Pirineu i Prepirineu, on descarregaran els primers ruixats. No descartem que també puguin desenvolupar-se petits ruixats costaners. El Servei Meteorològic de Catalunya ha activat els avisos per intensitat de pluja.

La mica d'aire fred a les capes mitjanes de l'atmosfera i l'entrada marcada d'humitat del Mediterrani arran de terra provocarà que la tarda sigui encara més inestable. Una tarda de ruixats intensos i tempestes des del Solsonès o Berguedà a l'Alt Empordà. A la resta del Pirineu, els ruixats que apareguin seran febles. La tarda serà assolellada a Ponent i més variable pel Camp de Tarragona i les Terres de l'Ebre, on poden persistir algunes nuvolades.

Adeu a la calorada

Abandonarem la cota tan alta de les temperatures dels darrers dies, l'ambient canicular, per tornar a una calor normal de mitjans de juliol. Les temperatures més altes del dia amb prou feines tocaran els 36 ºC a les Terres de l'Ebre i el sud de Ponent, el sector més càlid del país, per efecte d'una mica de vent de mestral. El descens de les màximes serà marcat en punts d'interior del nord-est, on baixaran entre 5 i 10 graus respecte a les màximes de dijous.

I el cap de setmana...

Un final de setmana força estable i amb tendència a un temps més assolellat, tot i que dissabte veurem més nuvolades costaneres i algun ruixat. Les temperatures baixaran dissabte i es recuperaran diumenge. Evolucionaran a prop dels valors normals per a aquestes dates.
