L'anticicló s'ha instal·lat al bell mig de la península Ibèrica i fa de barrera a les pertorbacions que arriben des de l'Atlàntic i que s'acaben desdibuixant a l'intentar entrar per la façana portuguesa i gallega. Potser de cara a dilluns o dimarts, aleshores sí, pogués arribar un sistema frontal, però de moment tenim per endavant encara uns dies d'altes pressions que es traduiran en sol i boires com a ingredients principals, tot i que potser alguns núvols més a finals de setmana.
 

Sol i boires

El temps assolellat serà el predominant arreu, però també des de la matinada apareixeran boires cap al pla de Lleida, altiplà central, punts de la vall de l'Ebre i també altres racons de la Catalunya Central. Haurem d'estar pendents de si en alguns casos acaben sent persistents o no, perquè el dia és curt i la situació actual d'altes pressions pot dificultar el seu trencament. La seva persistència serà més probable a cavall del Segrià, la Noguera i el Pla d'Urgell.

Cel poc ennuvolat a Sant Fruitós de Bages (Josep Hernández)

Temperatura amb tendència a pujar

Els termòmetres pujaran i tant les mínimes com els valors màxims seran un parell o tres de graus més alts. També anirà a més la inversió tèrmica, amb temperatures que seran més baixes a les valls i fondalades que no pas en alguns sectors de l'alta muntanya. Per tant, un dia més hi haurà contrast tèrmic entre les temperatures nocturnes, fresques o fredes en alguns sectors, i les diürnes, suaus. 

Al matí ens llevarem amb temperatures d'entre 5 i 10 graus en conjunt i al migdia els valors es mouran entre els 14 i 19 ºC. Els més alts poden arribar als 20 a punts del litoral i prelitoral i també a zones interiors de l'Ebre i de la Catalunya Central.

I divendres...

Es mantindrà el sol en general, però novament amb boires que localment podran ser persistents al nord de Ponent i, com a novetat, amb l'aparició d'alguns núvols baixos a punts de la Costa Brava i de les comarques de Girona. La temperatura serà semblant o una mica més alta, però podria recular 2 o 3 graus al nord-est amb presència de més núvols.
