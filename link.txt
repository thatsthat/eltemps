Les temperatures s'han normalitzat per a l'època de l'any, però el juliol és un dels mesos tradicionalment més càlids de l'estiu. Fins al cap de setmana arribarà aire més fresc a les capes altes de l'atmosfera que, en contrast amb aquesta calor, afavorirà el creixement de nuvolades i els ruixats i les tempestes.

Aquest dijous al matí ja descarregaran ruixats al litoral de les Terres de l'Ebre i la Costa Daurada, fins i tot a la costa central, i hi haurà més clarianes cap al nord, amb molt de sol a l'Alt Pirineu.

A partir del migdia creixeran nuvolades també al nord del país i els ruixats i les tempestes aniran guanyant terreny i finalment descarregaran amb força en alguns punts de la Catalunya Central i del Pirineu. Localment poden anar acompanyades de pedra o calamarsa. La temperatura pujarà una mica, però també refrescarà força allà on hi hagi les tronades.

Divendres

Es repetirà força la mateixa llei de temps de dijous, un altre cop començarà el dia amb nuvolades i alguns ruixats al sud del país, sobretot a la zona litoral, i amb moltes clarianes al nord de Catalunya. Al migdia també creixeran els núvols convectius i es repetiran els ruixats i les tempestes, que poden ser forts a la tarda i que seran més probables al nord. La temperatura es mantindrà sense canvis, excepte on descarreguin els ruixats, que hi refrescarà força.

Arenys de Munt(Montse Mora)

Es complica de cara al cap de setmana

El pas de l'aire fred en alçada serà durant el cap de setmana, concentrat especialment en dissabte, i diumenge tindrà més incidència a les comarques gironines. La inestabilitat que comportarà aquest aire fred en alçada farà que els ruixats i les tempestes puguin afectar qualsevol part de Catalunya i que puguin descarregar amb força. Diumenge les pluges més abundants es donaran a les comarques de Barcelona, més esporàdiques a l'Alt Pirineu i menys probables al sud. La temperatura baixarà notablement a les zones amb precipitació.

 
