Hem encetat una nova setmana que de moment ens portarà calor molt intensa, tot i que sembla que voldrà recular de manera transitòria de cara a mitjans de setmana, amb l'entrada d'una mica de vent del nord. Els ruixats de tarda es mantindran fins dimecres i a partir d'aleshores el sol regnarà arreu, acompanyat d'aquesta entrada moderada de vent.

Ruixats de tarda al terç nord

Aquest matí de Sant Joan serà de sol radiant en general, tot i que ràpidament, a mig matí i sobretot al voltant del migdia, es començaran a inflar nuvolades al Pirineu i al Prepirineu, tan ràpidament com també s'enfilarà la temperatura. I és que hem d'esperar un dia de calor molt intensa.

Serà a la tarda quan descarregaran tronades i xàfecs repartits al Pirineu i en algun punt del Prepirineu, tot i que a la resta es mantindrà el cel ben serè o a estones poc ennuvolat pel pas d'algunes pinzellades de núvols prims. El xàfecs poden ser localment intensos i fins i tot poden anar acompanyats de calamarsa. 

Nuvolada observada des de Sant Quintí de Mediona (Xavi Navas)

40 ºC a Ponent i xafogor a la costa

La temperatura s'enfilarà i arribarà als 40 graus o a tocar dels 41 a les comarques del pla de Lleida i de Ponent, on tindrem activat un avís per calor del Servei Meteorològic de Cataluya. Arribarem als 37 o 38 graus a l'interior de l'Ebre, a la Catalunya Central, a l'interior de l'Empordà i fins i tot del prelitoral central. Poden passar dels 30 a la costa, on l'ambient serà xafogós i més pesant. Als sectors del Pirineu o Prepirineu on hi descarreguin ruixats, refrescarà.

Tot plegat, després d'una nova nit que haurà estat tòrrida a punts de la costa i tropical a molts observatoris, també de l'interior. Després de baixar lleugerament aquest dilluns, la matinada de Sant Joan la temperatura es voldrà enfilar un parell o tres de graus respecte a la nit anterior. Es mantindrà amb pocs canvis a la façana costanera.

I dimecres

Serà un dia de menys o pocs ruixats, concentrats al sector més occidental del Pirineu, encara de més sol, tot i alguns núvols prims, i d'una calor que es mantindrà amb força. La temperatura es dispararà a l'interior de l'Empordà a causa del vent de garbí reescalfat, amb màximes de 40 ºC. Molts valors quedaran per sobre dels 35 a l'interior.
