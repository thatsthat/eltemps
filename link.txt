L'anticicló situat sobre l'Atlàntic s'enretirarà una mica cap al sud durant les properes hores. Això permetrà que una profunda borrasca situada al nord del continent europeu ens pugui enviar un front fred de cara a aquest dimecres, que s'escolarà pel Pirineu i obrirà les portes a un canvi de temps. El més destacable serà el vent, que en alguns casos persistirà un parell de dies, però també ens portarà més núvols, precipitacions al terç nord del país, algunes en forma de neu, i una baixada de la temperatura.

Ventades fortes

El vent de mestral anirà a més ja des de la matinada a moltes comarques. A les Terres de l'Ebre, el Camp de Tarragona, el Penedès i la meitat sud de l'àrea de Barcelona. També a punts del sud del pla de Lleida i del sud de la Catalunya Central. En tots aquests sectors, les ratxes podran ser superiors als 70 km/h, sobretot fins al migdia, per això hi ha activat un avís per part del Servei Meteorològic de Catalunya. A la tarda, també s'hi afegirà una mica de tramuntana a l'entorn del Cap de Creus.

Núvols de vent encesos al Perelló (Gemma Monllau)

Més núvols i algunes precipitacions

Amb el vent, quedaran enrere la gran major part de les boires, que aquests dies han estat en alguns casos persistents, però tindrem més núvols alts, que deixaran el cel enterbolit o mig enteranyinat. Els núvols més gruixuts, els trobarem al Pirineu, sobretot a la cara nord, i a les comarques de l'extrem nord-est del país. En aquests sectors s'hi esperen alguns ruixats. La cota de neu estarà al voltant dels 1.800 metres. A les cotes més altes de la vall d'Aran i el Pallars s'hi poden acumular gruixos de fins a 15 o 20 cm al llarg de tot el dia.
 

Contrastos de temperatura

A primera hora del dia, amb el vent, la temperatura quedarà més alta arreu del país. Als termòmetres els costarà baixar amb tantes ganes per sota dels 10 graus, i quedaran per sobre dels 15 en alguns trams de la façana costanera. Tot i que, per contra, el mateix vent també incrementarà la sensació de fresca.

Al migdia, en canvi, la temperatura quedarà més baixa. El descens més acusat serà al Pirineu, amb valors negatius a l'alta muntanya durant bona part del dia. Per contra, a la meitat sud del litoral i prelitoral, les Terres de l'Ebre o en algun punt de la Catalunya Central, el mercuri s'aproparà als 18 o 19 graus al migdia.

I dijous...

Es mantindran les ventades de mestral, una mica més aponentat, a les comarques de l'Ebre, del Camp de Tarragona i del sud de Lleida i Barcelona. Alguna precipitació feble continuarà caient al vessant nord del Pirineu, sobretot entre l'Aran, el Pallars i el Principat d'Andorra, amb una cota de neu que s'anirà enfilant per damunt dels 2.200 metres. A la resta, cel variable o mig ennuvolat. Temperatura més baixa al matí i amb pocs canvis durant les hores centrals de la jornada.
