Encetem una setmana de pujada de la temperatura, que pot acabar amb la primera onada de calor de l'estiu a Catalunya, si més no en algunes zones del país. La previsió va donant tombs, però sembla que tindrem garantits tres dies de calor molt dura. Caldrà veure què passa dijous. Amb els mapes renovats, sembla que la temperatura aniria cap avall. De moment, el Servei Meteorològic de Catalunya ha activat l'avís per calor diürna i nocturna entre dilluns i dimecres. Protecció Civil ha posat en alerta el pla Procicat.
 

AMPLIACIÓ 🌡🌞

Consulta la previsió, l'afectació i els consells a seguir durant l'Alerta #PROCICAT per #onadade calor

Més informació a https://t.co/VVN45kMWfT#ProteccioCivil pic.twitter.com/WvCX4fDNaY
 Protecció civil (@emergenciescat) July 28, 2024

Novament, els 40 ºC

Iniciem l'episodi amb la bona notícia que les temperatures nocturnes s'han desinflat aquesta nit en punts de Ponent, les Terres de l'Ebre, la Costa Daurada i el quadrant nord-est.

Al migdia, la temperatura repuntarà, de la mà d'un vent del sud que s'intensificarà. Respecte a diumenge, la màxima pujarà més a punts de les Terres de l'Ebre, el litoral i el prelitoral central i, sobretot, al nord-est. Els valors més alts de temperatura màxima rondaran els 40 ºC a punts de Ponent i l'interior del quadrant nord-est. En general, assolirem entre 33 i 38 ºC.

Cel assolellat

Serà una nova jornada de domini gairebé absolut del sol. Esperem algun banc de boirina matinal o núvols baixos dispersos per la Costa Brava. D'altra banda, la calor alimentarà les nuvolades d'evolució al Pirineu, però no es podran desenvolupar gaire. Al final del dia, arribaran bandes de núvols alts per l'extrem oest i el sud. També esperem un empitjorament de la qualitat de l'aire, amb presència de més calitja.

I dimarts...

Continuarà l'escalada de la temperatura en general i entrarem en la segona jornada consecutiva amb els avisos per calor intensa actius. Al mateix temps, és probable que augmenti lleugerament la inestabilitat per les capes altes, i que això afavoreixi l'aparició de més núvols per l'oest i d'alguns xàfecs al Pirineu.

 
