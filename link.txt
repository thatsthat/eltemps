La combinació d'una entrada d'aire fred a les capes altes de l'atmosfera, provinent de latituds septentrionals, i l'arribada d'una borrasca en superfície des de l'Atlàntic que s'escolarà pel sud de la península Ibèrica fins a arribar al Mediterrani ens portarà unes hores de temps ben mogut. Cal remarcar que no estarem parlant de la borrasca Konrad, ja que es troba damunt l'Atlàntic, uns quants quilòmetres davant la costa de Portugal, i sembla que es dissiparà allà mateix.

Dia de pluja a Roses (Mercedes Creus)

Dia passat per aigua, o per neu!

Durant tot el dia hem d'esperar un cel completament tapat. Les úniques i tímides ullades de sol del dia les podríem veure al final de la tarda al voltant de les Terres de l'Ebre. Així doncs, parlarem d'un dia gris, marcat per les precipitacions, en general febles, però que aniran sumant litres per metre quadrat. Sí que durant la matinada poden ser una mica més intenses a la meitat sud de la costa, per la qual cosa hi ha vigent una avís.

Fins al migdia, pot ploure o nevar per damunt d'uns 800 metres a qualsevol punt del país. A la tarda, la precipitació pot quedar una mica més retallada i ser una mica més irregular, i s'anirà concentrant cap al sector del litoral i prelitoral central. En general tindrem acumulacions d'entre 10 i 40 mm; localment, una mica més abundants.

Tenim un avís activat del Servei Meteorològic de Catalunya per acumulació de neu a la zona del Pirineu, per gruixos que poden superar els 20 cm per damunt dels 1.300 metres entre la nit de dijous i el vespre de divendres. Ara bé, com ja hem comentat la cota baixarà fins més avall i també es podra veure nevar, per exemple, al massís dels Ports.

Una refrescada contundent

Sense cap mena de dubte, a banda de la precipitació, l'altre element destacat del dia serà la notable baixada de la temperatura. Notarem com tornem a l'ambient hivernal, malgrat ser ja a mitjans de març. A primera hora, els valors negatius els trobarem al Pirineu i, a la resta del país, farà un fred no gaire marcat, semblant al d'aquest dijous al matí.

Ara bé, al migdia a la temperatura li costarà arribar en molts casos als 10 ºC. Uns termòmetres frenats que només arribaran fins als 13 o 14 ºC, a tot estirar, en algun tram de la façana sud del litoral i les comarques de l'Ebre. Serà un dia amb el que anomenem poca amplitud tèrmica. És a dir, una diferència de pocs graus entre la temperatura mínima i màxima del dia. Aquesta circumstància vindrà donada per la presència de núvols durant tot el dia.

Si fem un cop d'ull al nivell de referència de 850 hPa a la vertical de Barcelona, la temperatura es trobarà al voltant dels 0 ºC, cosa que implica uns 4 o 5 ºC per sota de la mitjana climàtica d'aquesta època de l'any en aquesta altura. Serà una baixada que, evidentment, també es notarà en superfície i que tindrà continuïtat almenys fins dimarts vinent.

Evolució de la temperatura a 850 hPa sobre la vertical de Barcelona (GEFS / TVC)

I el cap de setmana...

El temps continuarà sent fred, tot i que una mica més estable. Dissabte farà més sol a Ponent i al sud, però repetirem ruixats i nevades a cotes força baixes, d'uns 800 metres, al Pirineu i a les comarques del nord-est. Diumenge encara més sol, però amb el risc d'algun ruixat, també, al nord-est. Haurem d'estar pendents de la possibilitat de glaçades un cop acabi de passar la pertorbació a zones de conreu com la vinya o els fruiters, que ara es troben molt sensibles i en plena floració.
