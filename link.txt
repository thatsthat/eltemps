La setmana començarà amb un canvi de temps derivat de l'entrada d'un gran solc d'aire fred per les capes mitjanes i altes de l'atmosfera. Tornaran les tempestes localment intenses i abundants. El Servei Meteorològic de Catalunya ha activat avisos per aquest motiu en diverses comarques.
 

Setmana marcada pel pas de diversos solcs d'aire fred. Evolució de la temperatura prevista a 500 hPa (GFS).

Més mapes a la secció "Previsió" del portal d'#ElTemps3Cat https://t.co/thQo0ypN6y pic.twitter.com/XClgDov1hd

 Alberto Alcántara (@alcantara_alb) September 7, 2025

Xàfecs actius des del matí

El dia serà de nuvolositat abundant en general, tot i que veurem algunes ullades de sol, sobretot durant l'inici de la jornada i cap al Pirineu. Es preveu que els xàfecs ja apareguin durant el matí, probablement per la meitat sud del litoral i prelitoral, i per la Catalunya Central. Podran ser localment intensos.  

Amb el pas de les hores, i fins a la nit, s'estendran per altres punts de Catalunya. Durant la segona part del dia, s'intensificaran en punts del terç nord i a les Terres de l'Ebre, on hi ha un avís per acumulació de més de 100 mm en 24 hores. A més, seran xàfecs amb tempesta localment forts, que poden acumular més de 20 mm en mitja hora, amb possibilitat de calamarsa i altres fenòmens violents. No es preveu pluja, o en tot cas, molt més dispersa, a la meitat nord del litoral i a Ponent. 

Davallada tèrmica

El canvi de temps portarà una normalització de la temperatura, que ha estat força alta durant el cap de setmana. El canvi no el notarem gaire a primera hora, quan la temperatura pot pujar o baixar una mica segons l'indret i la nuvolositat, però sí que es notarà al migdia a tot l'interior del país. Les màximes baixaran 3 o 4 ºC en general, i més en punts on descarreguin els ruixats més importants. A la línia de la costa, la temperatura serà semblant a la de diumenge. Els valors més alts del dia rondaran els 30 ºC a Ponent i els 29 ºC a l'interior de l'Empordà, la Selva i el Pla de l'Estany. 
 

 

I dimarts...

Continuarà la inestabilitat, des de la matinada i fins a la nit, amb pluja que també acabarà arribant al litoral nord, amb quantitats abundants. Es mantindran els avisos per intensitat de pluja. La temperatura baixarà encara més. 

 
