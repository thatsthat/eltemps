Petit canvi de temps aquest dilluns, que ens porta una cua de front i un augment de l'aire fred en alçada. Però serà més aviat de cara al vespre. El dia serà força assolellat i calorós.  

Sol, núvols baixos i xàfecs

Al domini del sol cal fer-hi un matís: els núvols baixos, que ja han estat presents durant el cap de setmana i també continuaran aquest dilluns. Es concentraran durant la matinada en punts del litoral i el prelitoral sud i, de manera més dispersa, per altres punts del litoral. Ocasionalment, poden deixar algun plugim. Al llarg del matí, els núvols s'aniran trencant, de manera que arribarem a les hores centrals del dia amb cel assolellat en general.

Durant la tarda, l'estat del cel evolucionarà i es farà més variable. D'una banda, creixeran nuvolades de muntanya, amb possibilitat d'algun primer ruixat cap a l'extrem nord del Pirineu occidental. A partir del vespre, la nuvolositat augmentarà per l'oest, per l'arribada del front. No es tracta d'una pertorbació gaire activa, però pot deixar algunes pluges disperses pel Pirineu i el Prepirineu, i també per altres punts del terç oest, des de la Noguera fins a les Terres de l'Ebre.

Comença la canícula

Abans del pas del front i l'entrada de l'aire fred, la temperatura encara tindrà temps de pujar lleugerament. Serà un dia de calor canicular. De fet, aquest dilluns comença el període anomenat així.

En aquest cas, l'inici de la canícula coincideix amb unes temperatures en remuntada. Aquest dilluns estaran situades uns 4 o 5 ºC per sobre de la mitjana climàtica en el nivell de 850 hPa. A la superfície, esperem màximes de fins a 36-38 ºC en punts de Ponent, la Catalunya Central o l'interior de l'Empordà i les Terres de l'Ebre. Calor de la mà d'un vent de sud que es notarà durant les hores centrals del dia a l'Empordà i en punts del prelitoral.

Si prenem com a referència el meteograma de la ciutat de Barcelona, la temperatura continuarà una mica per sobre de la mitjana, probablement fins als últims deu dies de juliol, quan estarien més normalitzades.

 

 

I dimarts...

El front del vespre de dilluns s'anirà retirant i tindrem un dia amb una mica de tot: força sol, núvols baixos i nuvolades de tarda, amb alguns possibles xàfecs en punts del nord-est. La temperatura es relaxarà una mica per l'interior, sobretot pel prelitoral.

 
