La seqüència de temps d'aquest divendres serà similar a la de dijous, amb un dia força assolellat, però una tarda de ruixats, tronades i alguna calamarsada, i encara amb calor.

Possibilitat de calamarsades

Gairebé tota la façana litoral del país tindrà un dia en conjunt assolellat, però al mateix temps amb núvols baixos que poden ser més abundants a primeres hores i més trencats al migdia, sobretot a les Terres de l'Ebre i la Costa Daurada i el prelitoral sud.

Paco Cabanes, La Ràpita

El temps evolucionarà cap a la inestabilitat a tota l'àrea del Pirineu, però aquesta inestabilitat també arribarà fins a punts de la Catalunya Central, amb un matí amb força sol, però amb nuvolades que creixeran ràpidament i que a la tarda esdevindran ruixats i tronades que descarregaran amb força en alguns indrets, fins i tot acompanyats de calamarsa. El Servei Meteorològic de Catalunya ha activat l'avís per intensitat de pluja.

Temperatures semblants a les d'ahir

La temperatura de primera hora ha pujat 2 o 3 ºC en molts indrets, però les màximes diürnes seran semblants a les d'ahir. El valors més alts arribaran a uns 36-37 ºC per Ponent. En general, ens mourem entre 29 i 34 ºC.

 

I el cap de setmana...

L'ambient continuarà calorós fins dissabte, i a partir de diumenge la temperatura baixarà una mica i s'anirà normalitzant, si més no per l'interior. A més, les tronades de tarda persistiran, i després de les precipitacions farà una bona refrescada.

Dissabte serà força assolellat, un altre cop amb alguns núvols a la Costa Daurada i l'Ebre, i a la tarda els ruixats es concentraran a l'Aran i punts de l'Alt Pirineu. També pot ploure, de manera molt més minsa, a l'interior de les Terres de l'Ebre. El vent serà de garbí moderat.

Diumenge passa un front que generalitzarà els ruixats al nord i farà que el dia sigui més variable, amb entrada de vent del nord i temperatures clarament a la baixa.
