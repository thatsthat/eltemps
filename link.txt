Tenim una configuració adient per començar la setmana amb més pluja. La dana, que ha generat quantitats molt abundants entre divendres i diumenge, continuarà sobre la vertical del golf de Cadis. L'anticicló, que s'allarga des del nord de les Açores fins al centre d'Europa, bombejarà vents de recorregut marítim, carregats d'humitat, sobre Catalunya.

El resultat serà la continuïtat de l'episodi de pluja, que portarà nous xàfecs i tempestes localment intensos, i també deixarà acumulacions que poden superar els 200 mm a l'extrem sud del país, previsiblement a la zona dels Ports. Estan activats els avisos del Servei Meteorològic de Catalunya per aquest motiu. També s'ha activat l'avís per onatge a la Costa Daurada, associat a l'augment de vents de component est.

Vent previst per a dilluns a les 14 UTC(3Cat)

Pluja localment molt abundant al sud

Es preveu un dilluns de cel força ennuvolat en general, amb núvols més compactes com més cap al sud i l'est de Catalunya, i més ullades de sol cap al nord-oest. La precipitació caurà des de la matinada cap al sud, entre el Tarragonès i el Montsià principalment. Durant el matí hauria de continuar concentrada cap als Ports, amb possibles pauses o alguns fenòmens més dispersos a la resta de la façana litoral. Tot això amb un marge d'incertesa que pot portar sorpreses, com la tempesta matinal de diumenge a la ciutat de Barcelona, amb mànegues incloses.

A la tarda, els xàfecs poden intensificar-se pel quadrant nord-est, mentre que continuaran acumulant precipitacions a les comarques del sud, sobretot cap als Ports, on les tempestes poden ser més intenses, i les acumulacions, extremament abundants.

Temperatura en ascens

Començarem la setmana amb una recuperació de la temperatura. La de primera hora serà de 2 a 4 °C més alta que la de diumenge, amb molts valors per sobre dels 10 °C,  mentre que la màxima també pujarà de manera semblant en general, tret del quadrant nord-est. Els valors més alts arribaran als 22-24 °C en punts del litoral, entre el nord de la Costa Daurada i la Costa Brava, i també cap a Ponent i la Catalunya Central.

I dimarts...

Tot apunta que tindrem una situació semblant, amb continuitat de l'episodi de pluja, sempre més probable cap al sud, però amb entrada de xàfecs a la façana litoral. Poden ser localment intensos, sobretot de matinada.
