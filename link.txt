La borrasca que el cap de setmana ens ha portat un important episodi de precipitació, la Jana, ens creua força desfeta de cara a aquest dimarts i això mantindrà el temps inestable, amb un nou dia en què haurem de parlar de nuvolades i d'alguns ruixats, tot i que de menor abundància que les precipitacions de fa uns dies.
 

Pas de núvols i ruixats irregulars

Ja des de la matinada, aniran circulant núvols de sud-oest a nord-est que aniran deixant el cel molt ennuvolat a la matinada i a primera hora del matí. Al migdia tindrem clarianes a Ponent i a les Terres de l'Ebre, però entre el creixement de nuvolades d'evolució en punts de muntanya i l'arribada de noves bandes de núvols, les clarianes que s'hagin pogut obrir seran només transitòries. Així doncs, més estones de cel ennuvolat o de ressol que no pas de sol.

Pel que fa a la precipitació, es presentarà en forma de ruixats irregulars que ja han entrat durant la matinada per les comarques de Ponent i han avançat cap a la resta del nord i est del país durant les primeres hores del matí. No serà un dia passat per aigua, però repetirem pluja en forma de xàfecs durant la tarda en zones de muntanya com el Pirineu, Prepirineu o la serralada prelitoral, incloent-hi el massís del Port. A partir de mitjatarda, també en podran arribar des de la Franja de Ponent.

Pel que fa a la cota de neu, se situarà al voltant dels 1.500 metres. Com que mantindrem aire fred a les capes altes, és possible que es produeixi alguna tronada durant la segona meitat de la jornada.

 

Nuvolades des de Subirats mirant cap a Montserrat (Carles Roura)

Ambient poc fred

Com que de matinada el cel ha presentat més intervals de núvols, la temperatura mínima ha remuntat en general entre 2 i 4 ºC, fins i tot més a Ponent, de manera que l'ambient serà una mica menys fred a primera hora del matí.

Al migdia, els valors de temperatura mantindran una lleugera tendència a l'alça, sobretot en aquells indrets on s'obrin més clarianes. Així doncs, ens mourem amb màximes d'entre 14 i 18 ºC, i podran arribar a uns suaus 20 ºC en punts de l'Ebre, de l'Empordà o d'altres raconades del prelitoral, amb una mica de vent de garbí aponentat.

I dimecres...

Sembla que els ruixats aniran a menys, sense acabar de desaparèixer del tot a la meitat est del país i al Pirineu, i les estones de sol augmentaran, en una jornada que serà un pèl més estable i on la temperatura no tindrà canvis significatius.
