Diumenge, la calor s'intensificarà lleugerament en molts casos, però també entrarà més aire fred per les capes altes i mitjanes de l'atmosfera, de manera que les nuvolades de tarda associades a l'evolució diürna podran derivar en alguns xàfecs.

Calor intensa

La calor no dona treva i diumenge la temperatura encara pot pujar lleugerament respecte als valors de dissabte, quan van arribar als 42,9 ºC (Vinebre). D'entrada, han pujat les mínimes. A falta de la validació final, hem tingut una nit tòrrida a gran part del litoral nord, sobretot entre el Barcelonès i el Maresme, i una nit roent a Portbou.

Està activat l'avís per calor diürna a la façana litoral, a les Terres de l'Ebre i el Camp de Tarragona, i per Ponent. La temperatura serà semblant o una mica superior a la de dissabte en general. Es tornaran a assolir els 40 °C en punts del Pla de Lleida o la Noguera, potser també cap a l'Urgell i el Pla d'Urgell, o a l'interior de les Terres de l'Ebre. Cap a l'Empordà, podem tenir valors de 38 o 39 ºC. 

A la costa, tot i que la influència marítima mantindrà les temperatures una mica més moderades, també s'esperen valors extrems,  amb una humitat elevada provocada per l'evaporació. Això farà que la sensació de xafogor sigui especialment intensa i l'ambient esdevingui molt enganxós.

El Servei Meteorològic de Catalunya també ha activat l'avís per calor nocturna per a la nit de diumenge a dilluns a la meitat nord de la costa.
 

Més nuvolades de tarda

Pel que fa a l'estat del cel, la jornada serà molt assolellada en general, sobretot al matí, a tot estirar amb algun núvol baix a primera hora a la Costa Daurada.

A la tarda, creixeran nuvolades al Pirineu i Prepirineu i a l'interior del nord-est. Molt probablement, derivaran en alguns xàfecs dispersos, d'intensitat moderada, més probables cap al nord del Pirineu. A partir del vespre, també arribaran alguns núvols alts per l'oest.

Pel que fa a la mar, es mantindrà en bones condicions, amb domini de la calma o marinades fluixes.

I dilluns...

Més aire fred en alçada, que pot afavorir la formació de més xàfecs de tarda al Pirineu i Prepirineu, potser també pel nord de la Catalunya Central, fins i tot amb alguna calamarsada. En aquest sectors, la temperatura màxima baixarà, però la calor molt intensa es mantindrà gairebé arreu.
