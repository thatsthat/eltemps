L'aire fred va marxant i això ens garantirà uns dies de temps més tranquil per acabar la setmana. Quedarem en una situació poc definida, a la perifèria del gran anticicló situat al nord de les illes britàniques que ja fa dies que es manté en aquesta zona i que fa de barrera a l'arribada de pertorbacions més importants procedents de l'Atlàntic.

Creix alguna nuvolada a la zona del Montseny (Montse Mora)

Més sol, però encara algun ruixat, amb tramuntana i mestral

El matí d'aquest divendres començarà amb moltes estones de sol, tot i el permís d'algunes boires o núvols baixos a planes com la de Vic, entre altres zones d'interior. Es dissiparan ràpidament. A l'extrem nord del Pirineu, entre l'Aran i el Pallars, com a la zona del massís del Port, també veurem núvols de retenció formats pel vent del nord i el cerç, que es deixarà notar amb ganes als dos extrems del país durant la primera meitat del dia. Mestral, cerç i tramuntana poden superar els 70 km/h.
 

Comença el dia amb #VentDeMestral #VentDeDalt 🌬️ 💨 i #CellaAlsPorts

📍 #Camarles #DeltadelEbre 16/05/25@eltempsTV3 @TomasMolinaB @alcantara_alb @MeteoMauri @Vakapiupiu @gemmapuigf@eloicordomi@enricagud@AlfredRPico @SoniaPapell @SergiLoras @Canal21Ebre @tempsdemeteo pic.twitter.com/R56ph1pbT1
 Agustí Descarrega (Delta de l'Ebre 🌅 🌾 🦩) (@agus_descarrega) May 16, 2025

A partir de mig matí i el migdia creixeran nuvolades a la meitat nord del país, menys nombroses que els últims dies, però que encara poden deixar ruixats cap al Pirineu i Prepirineu, sobretot al seu sector oriental, i també al nord de la Catalunya Central. L'entorn del Berguedà, el Ripollès o Osona poden rebre els xàfecs més abundants. Mantindrem un cel radiant, en canvi, a la meitat sud del principat.

La temperatura s'enfila encara més

La temperatura de primera hora del matí ha pujat entre unes dècimes i un parell de graus en general, però amb valors disparats en zones ventoses. Fins i tot, hem tingut unes temperatures mínimes que poden fregar el valor tropical (>20 ºC) als dos extrems del litoral a causa del vent. En general, han quedat ubicades entre els 10 i 16 ºC.

 

Si aquest dijous les màximes ja han arribat al voltant dels 27 ºC, aquest divendres encara podran pujar un parell o tres de graus més a la meitat oest del país. A la resta, pocs canvis. Per tant, l'ambient serà suau al migdia, càlid en alguns casos, amb màximes situades entre els 22 i els 27 graus, però de fins a 28 ºC a punts de les Terres de l'Ebre o del pla de Lleida.

I el cap de setmana...

Coincidint amb l'arribada del cap de setmana el temps es mostrarà més tranquil i amb moltes estones de sol. No desapareixeran del tot els xàfecs de tarda, però tindran poc protagonisme. Pel que fa a la temperatura, mantindrem un ambient més aviat càlid i preestiuenc.
