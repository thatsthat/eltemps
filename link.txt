Hem deixat enrere un agost càlid i sec i hem entrat al setembre amb una atmosfera renovada i carregada d'inestabilitat que ens durà ruixats localment intensos. Caldrà seguir amb atenció l'evolució dels mapes del temps per concretar amb més detall el temps que farà cada dia.

Dia de ruixats (Jordi Torras)

Les pluges més abundants, a l'oest del país

Un braç de pluges travessarà Catalunya d'oest a est, localment intenses, al Pirineu occidental, al Pla de Lleida, a la Costa Daurada i a les Terres de l'Ebre. A mesura que el braç de pluja avanci cap a l'est perdrà energia, de manera que arribarà a les comarques de Girona i a la Costa Central amb poca pluja o sense. Després d'una matinada de cel cobert, al migdia el cel estarà variable amb predomini dels núvols al litoral.

A la tarda, nous ruixats apareixeran al Pirineu, Prepirineu, a la Catalunya Central, al pla de Lleida i a qualsevol comarca tarragonina, localment intenses. La tarda més tranquil·la la trobarem cap a la Costa Brava.

La calor cedeix terreny

Si bé els núvols de la matinada provocaran que la temperatura nocturna no caigui i sigui superior a la de dilluns, en canvi, les màximes sí que baixaran. Els núvols i els ruixats afavoriran que les màximes es quedin més curtes. De fet, els valors més alts del dia es mouran entre els 30 ºC i els 32 ºC.

I els pròxims dies...

Dimecres serà el dia amb més pluges i, a més, poden ser intenses o molt intenses durant la primera meitat del dia al Camp de Tarragona i a les Terres de l'Ebre, coincidint amb la zona del país que menys pluja ha rebut durant els darrers anys. El temps millorarà a partir de dijous, però sense fer net. Els ruixats persistiran.
