La calor arriba al punt màxim amb valors que poden tocar els 39 ºC. Serà el dia més càlid del 2024, fins ara. Superarà els 37,5 ºC registrats el 27 de juny a Baldomar. Serà un pic de calor molt intens, sense que arribi a ser excepcional. L'any passat a aquestes dates ja dúiem quatre dies amb màximes de 40 ºC o més, tres al juny i un al juliol.

Un dia de platja a Tamariu (Andreu Colls)

Sol i només ruixats cap al tard

Dia de sol amb alguns núvols baixos a primera hora de dia a la Costa Daurada i al delta de l'Ebre. El migdia i la tarda seran assolellats i el canvi de temps arribarà a partir del vespre a les comarques de Lleida per l'arribada de núvols procedents de l'Aragó. Una línia de ruixats i tempestes passarà amb molta rapidesa. Cap a les 20.00, la pluja descarregarà a l'Aran, als Pallars, al Segrià i a la Noguera, i marxarà cap a la mitjanit per la Cerdanya i el nord del Ripollès. Una línia de tempestes que, a banda de descarregar pluja, calamarsa o pedra, també durà fortes ratxes de vent. Un cop hagi passat la línia de tempestes, tornarà la calma.

 

Pic de calor

És el dia més càlid de la setmana i del 2024, fins ara. Les mínimes i les màximes pujaran arreu, tret de a les Terres de l'Ebre, on es mantindran amb valors semblants als de dimecres. A les comarques de Girona, especialment a l'Empordà, les màximes pujaran entre 2 i 10 graus per efecte del vent de sud que arribarà reescalfat a aquestes zones. Les màximes es mouran entre els 35 i 38 ºC a les comarques de Girona, i entre 37 i 39 ºC al pla de Lleida, a la plana d'Urgell, a la Noguera i a la conca de Tremp.

 

I els pròxims dies...

Divendres, temps assolellat però amb presència de ruixats i tempestes a qualsevol punt del Pirineu durant la tarda. El cap de setmana serà ben estable i amb unes temperatures que baixaran fins a recuperar els valors normals d'aquestes dates.

 

 
