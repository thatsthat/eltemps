El canvi de temps que ens ha portat aquest dijous no tindrà continuïtat més enllà de les primeres hores de divendres. I és que l'embossament d'aire fred que ha complicat el temps, aquest divendres a la tarda s'anirà allunyant, i amb ell també marxaran els núvols. El temporal marítim, tot i que anirà a la baixa, encara ens acompanyarà uns dies.

 Ara quedem en un escenari entre les pertorbacions atlàntiques, que no acaben d'arribar, i les mediterrànies, que tampoc arriben perquè es troben en el radi d'acció del potent anticicló amb nucli al centre del continent. Així doncs, ens espera una nova tongada de dies d'estabilitat.

Obertura de clarianes, però encara algun ruixat

Al matí, els núvols encara seran força compactes a la costa i al prelitoral, i fins i tot hi quedaran alguns ruixats residuals, sobretot als dos extrems: cap al nord-est i cap a l'Ebre. La cota de neu estarà al voltant dels 800 metres, i podríem trobar encara alguna nevada a la serralada transversal o al massís dels Ports per damunt d'aquesta altitud. Els núvols seran més trencats cap a Ponent i l'Alt Pirineu, on el cel quedarà blau més ràpidament.

El cel s'obre a Campdevànol (Joel Bares)

Ventades i tràngol marítim

Sobretot al matí, el vent de gregal es continuarà deixant sentir a la façana marítima i a zones elevades de la serralada litoral i prelitoral, amb cops de 60 o 70 km/h. Això farà que es mantingui el temporal marítim amb àrees de maregassa (onades >2,5 metres), sobretot al matí. Per aquest motiu mantindrem activats els avisos del Servei Meteorològic de Catalunya.
 

La temperatura es recupera

Tot i que continuarà fent fred, la tendència general del termòmetre serà a recuperar-se entre dos i quatre graus, tot i que a primera hora al Pirineu la temperatura encara podria ser un pèl més baixa. Per tant, menys glaçades matinals i menys intenses allà on es produeixin. Al migdia, els valors màxims es mouran entre els 9 i els 14 ºC, i potser arribaran a la marca dels 15 ºC a trams de la costa sud i de l'Ebre.

I el cap de setmana...

Temps força estable, amb domini del sol però també amb presència d'alguns núvols que deixaran un cel mig enteranyinat a estones dissabte i un cel mig ennuvolat i fins i tot algun ruixat diumenge al nord-est. La temperatura es mantindrà sense grans alts i baixos, amb un ambient de rigorós hivern que persistirà durant les hores nocturnes però que serà més agradable, però fresc, als migdies.
