Continua el temps insegur, però no de la mà de cap pertorbació activa ni tampoc de cap dana. Són petits factors, com el lleuger flux de vent allevantat o restes d'aire fred a les capes altes el que fan que es mantinguin certes condicions d'inestabilitat. Ara bé, sembla que aquest divendres, tot i que continuarem amb el creixement d'algunes nuvolades, els ruixats que puguin caure aniran clarament a menys.
 

Es mantenen els núvols, però es redueixen els ruixats

A la costa i prelitoral tindrem núvols baixos, sobretot a primera i a última hora del dia, que poden deixar algun ruixat localment intens de matinada i fins a primera hora del matí al sector de la Costa Brava. Ara bé, seran uns núvols que deixaran entreveure el sol, sobretot durant les hores centrals de la jornada.

En canvi, a la resta, serà el sol qui guanyi la partida als núvols, malgrat que algunes estones pot quedar enterbolit pel pas d'alguns núvols prims. A la tarda també s'hi afegiran algunes nuvolades que creixeran sobretot en punts de muntanya i de l'interior, però que, a diferència de les últimes tardes, no haurien d'arribar a deixar pluja, o a tot estirar algun ruixat local.

Un dia més, també tindrem boires matinals en planes i fondalades interiors que s'aniran trencant al voltant de mig matí, però que reduiran la visibilitat a primeres hores del dia.

Arc de Sant Martí. a Calonge de Segarra (Lídia Cantacorps)

Una mica més de fresca matinal

A primera hora, la temperatura serà una mica més baixa, així que fareu bé d'agafar una capa fina al litoral, un jersei a l'interior o una peça d'abric al Pirineu. A primera hora, els valors baixaran dels 15 graus arreu, dels 10 en diversos punts de l'interior. Glaçarà a l'alta muntanya. Pel que fa a les màximes, en canvi, es mantindran o podran pujar lleugerament al nord-est. Molts valors s'aproparan o assoliran els 20 graus al pla de Lleida, les Terres de l'Ebre i a tota la façana litoral i prelitoral. De manera local, també a la Catalunya Central.

I el cap de setmana...

Dissabte encara faran el ronso els núvols i podrem tenir alguns ruixats a la tarda, sobretot a l'interior i de caràcter poc important. Diumenge, en canvi, acabarem la setmana amb un dia més assolellat, tret de l'Aran i la cara nord del Pirineu. La temperatura es mantindrà sense canvis significatius.
