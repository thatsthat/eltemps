El pont de l'1 de maig vindrà marcat per un temps variable a Catalunya i, tot i que no hem d'esperar cap gran canvi de temps, sí que tindrem algun dia de més núvols i on fins i tot es voldran escapar alguns ruixats. La responsable, una zona de baixes pressions que estarà situada durant uns dies a la zona atlàntica de la Península, davant la costa de Portugal i la zona occidental de la Península, on sí que podran rebre els seus efectes d'una manera més directa.

A Catalunya quedarem a la zona amb influència de vents del sud que el que faran serà fer pujar la temperatura i fer-nos arribar pols en suspensió i sí que de resquitllada alguna banda de núvols una mica més activa podria fer-nos obrir el paraigua en alguns moments en algunes comarques, sobretot entre divendres i dissabte.

Després d'1 de maig amb temperatura màximes que ha fregat els 28 graus, 27,9ºC a Seròs i 27,7ºC i amb cel terrós per la pols sahariana i alguna gota acompanyada de fang, continuarem aquest pont amb temps variable.

Divendres, més núvols i alguns ruixats

La borrasca atlàntica s'aproparà lleugerament a casa nostra i això farà que ens arribin més núvols i que ara sí els ruixats vulguin afectar Catalunya. Des de la matinada els núvols aniran a més i notarem des de primera hora del matí un cel tapat. Durant la primera part del dia serà quan les precipitacions febles, que viatjaran a gran velocitat, s'estendran de sud a nord des de les Terres de l'Ebre al Pirineu, i podran afectar qualsevol punt. En general, seran dèbils, irregulars i poc abundants.

Les més importants les esperem al terç oest i sobretot a la cara sud del Pirineu occidental, on quedaran concentrades durant la tarda, i a la resta quedarà una tarda més variable i canviant, i fins i tot assolellada al sud de Catalunya. La pluja serà menys probable a la Costa Brava, però de forma feble també pot arribar. El vent de component marítim es reforçarà durant la tarda a les comarques costaneres i s'endinsarà per la vall de l'Ebre.

Ens van quedar a les portes els dijous, però sembla que serà divendres quan algunes zones de Ponent podran assolir els primers 30 ºC d'aquest any 2025. Després d'una nit poc fresca, amb valors d'entre 10 i 16 graus i fins i tot encara una mica per sobre a la façana costanera, al migdia ens mourem entre els 22 i 27 ºC en general, però fins als 29 i ja veurem si 30 ºC al pla de Lleida. Fins a cert punt dependrà del grau de nuvolositat que tinguem durant les hores centrals del dia.

Cel ennuvolat a Pals (Manel Cruz)

Dissabte, cel canviant amb una temperatura que toca sostre

Encara serà un dia de temps canviant, amb núvols, alguns ruixats, i potser alguna tronada. Seran més probables a l'interior i com més al nord-oest ens trobem, sobretot al Pirineu. Ara bé, també tindrem estones de sol. Haurem de seguir les boires marítimes, de difícil pronòstic, provocades per la diferència entre la temperatura de l'aigua del mar, encara relativament fresca, i la de l'aire, que serà alta.

De fet, serà aquest dissabte quan la temperatura tocarà sostre amb valors que al nivell de referència de 850 hPa se situaran 8 graus per sobre de la mitjana climàtica. Al migdia moltes poblacions assoliran els 25 ºC i tindrem un regust estiuenc. Podem arribar fins als 29 ºC a punts de la Catalunya Central o de l'interior de les comarques gironines i fins als 31 o 32 ºC a punts de les comarques de Ponent. Per tant, en cas de no haver-ho fet divendres, sí que sembla que dissabte arribaríem a aquesta marca d'una manera més clara.

A banda de la temperatura màxima, també haurem de tenir l'ull posat en la mínima, perquè quedarà per damunt dels 14 i 15 graus a molts punts del país i fins i tot al voltant dels 17 o 18 a la costa i al prelitoral, sense quedar gaire lluny de la possibilitat de registrar la primera nit tropical (>20ºC) també d'aquesta temporada, tot i que ara per ara no sembla tan clar.

Meteograma previst per a la ciutat de Barcelona (GEFS / 3Cat)

Diumenge, matí amb més sol però xàfecs de tarda

Encara queden uns dies i, per tant, hi ha certa divergència en alguns mapes, però sembla que serà una jornada en què recuperarem el domini de sol al matí, però on també hem d'esperar una dinàmica de ruixats de tarda provocada per l'arribada d'un pèl d'aire fred a les capes altes atmosfèriques. Així doncs, tindrem una tarda amb creixement de nuvolades en zones de muntanya i sobretot del nord del país; al Pirineu i Prepirineu, però també a punts de la serralada prelitoral o el massís dels Ports. Serà en aquests sectors on descarregaran xàfecs i alguna tronada.

La temperatura de primera hora encara podria enfilar-se una mica més, però ja no ho farà al migdia. Tindrem una matinada càlida, amb moltes mínimes per damunt dels 15 graus i que quedaran al voltant dels 17 o 18 a molts trams de la costa i prelitoral. Al migdia registrarem moltes màximes entre els 23 i els 28 ºC i podrem tornar arribar als 30ºC a punts del prelitoral del sud de Barcelona, de Tarragona, de la Catalunya Central, les comarques de Ponent o algun racó interior de les comarques ebrenques.

Mar de boira a la conca d'Òdena des de la Tossa de Montbui (Ramon Busqué)
