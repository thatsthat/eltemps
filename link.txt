Ha arribat una mica més d'aire fred en altura, no gaire, però suficient per tornar a activar la bateria de ruixats que aquest dimecres a la tarda van reaparèixer, sobretot a punts de muntanya. Encara el mantindrem avui dijous, amb un temps insegur abans d'una nova intrusió d'aire càlid de cara al cap de setmana que farà pujar de valent al termòmetre i vindrà acompanyada de pols en suspensió.

Més núvols i menys sol, amb alguns ruixats

Ja des de primera hora del matí hem tingut més presència de núvols i també alguns bancs de boira o boirina matinals. De fet, durant la matinada i primeres hores del dia han caigut alguns plugims o ruixats febles de manera irregular. Una precipitació poc important i dispersa que donarà lloc, després d'una treva, al creixement de nuvolades més importants a partir del migdia.

Durant la tarda hem d'esperar nous ruixats, aquest cop al terç nord del país, al Pirineu i Prepirineu. De manera més local també en altres zones de muntanya de l'interior, com ara la serralada prelitoral. A la resta mantindrem un cel canviant, però no esperem que hi plogui.

Núvols, roselles i colze a Pals (Manel Cruz)

Ambient més suau de nit, menys càlid de dia

La temperatura de primera hora s'ha mantingut amb pocs canvis o fins i tot ha estat una mica més alta, sobretot perquè la nit ja no serà tan serena. Així doncs, iniciarem la jornada amb una temperatura mínima d'entre 8 i 14 graus en conjunt, amb unes glaçades que brillaran per la seva absència.

Al migdia, la temperatura tindrà tendència a recular un parell o tres de graus a la major part de Catalunya, fins i tot una mica més en alguns casos de les comarques interiors i l'ambient tot i que continuarà sent agradable ja no serà d'una primavera tan avançada. Difícilment assolirem els 25 ºC, però sí que tornarem a quedar per damunt dels 20 a bona part del país. Els més alts novament a Ponent, al pla de Lleida, al voltant dels 24 ºC. En conjunt, els valors es mouran entre els 18 i 23 ºC de màxima.

I divendres...

Mantindrem un cel variable, amb bancs de boira matinal i amb el pas de núvols alts que deixaran un sol esmorteït. També es formaran núvols baixos a la costa, però sembla que deixarem enrere les nuvolades de tarda i els seus ruixats associats. La temperatura sense gaires canvis, o potser un pèl més alta en alguns casos. La visibilitat no serà excel·lent a causa de l'arribada de pols sahariana en suspensió.
