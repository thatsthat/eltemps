Una bombolla d'aire molt càlid arribarà a Catalunya de cara a aquest cap de setmana, per la qual cosa després d'un dia de petita treva de la calor més forta, es tornarà a intensificar durant dissabte i diumenge i també en l'inici de la setmana que ve, amb valors que altre cop arribaran als 40 graus als indrets més càlids del país. Tot plegat, acompanyat de l'anticicló, que garantirà un temps estable i assolellat i amb poques opcions de veure ploure.
 

Cel blau a la major part del país

El cel blau i serè serà la tònica de temps que ens portarà el matí d'aquest divendres. Els únics núvols del dia els hem d'esperar durant la segona meitat de la jornada en punts de muntanya del Pirineu o Prepirineu, la serralada transversal o altres punts del prelitoral. Ara bé, no esperem que aquests núvols deixin precipitació.

Dia esplèndid i de platja a Tarragona (Rosa Maria Gabriel)

Els termòmetres es preparen per pujar

La temperatura amb què començarem el dia no mostrarà canvis importants. Començarem el divendres amb temperatures en general d'entre 17 i 23 graus, però tornarem a voltar el valor tòrrid de 25 ºC a les zones més càlides, com la mateixa ciutat de Barcleona, per efecte de l'illa de calor.

Al migdia, els termòmetres es recuperaran un parell de graus en general, tot i que aguantaran sense variacions a la línia de la costa, on l'ambient es mantindrà pesat i xafogós. Les màximes podran arribar als 36 o 37 a punts del prelitoral, 38 a la Catalunya Central i fins als 39 ºC en punts de les comarques de Ponent i de l'interior de les Terres de l'Ebre. Les valls del Prepirineu fregaran els 35. Arran de mar els costarà passar dels 30.
 

I el cap de setmana...

La calor serà asfixiant, amb xifres que tornaran a arribar als 40 ºC.  Dissabte la temperatura pujarà arreu, però els ascensos més importants es donaran a Ponent i l'Ebre, en un dia plàcid i assolellat. Diumenge continuarà l'ambient càlid i notarem que puja més sobretot al litoral i prelitoral centrals. Serà una jornada de sol tret d'algunes nuvolades de tarda al Pirineu i d'altres núvols que puguin arribar a les comarques de Ponent també durant la tarda i vespre.
