Dimecres sembla que es presenta com un dels dies més estables de la present setmana, abans de l'arribada d'un solc d'aire una mica més fred que farà que els ruixats tornin a Catalunya. L'anticicló de les Açores, que s'anirà reforçant durant les pròximes hores, farà de barrera a les pertorbacions atlàntiques que vulguin fer l'intent d'arribar a casa nostra, per la qual cosa el temps tornarà a estabilitzar-se durant la recta final de la setmana.
 

Moltes estones de sol

Sens dubte el proagonista del dia no seran els núvols ni la pluja, sinó el sol que lluirà pràcticament arreu del país, durant el matí amb el permís d'algunes boires puntuals que reapareixeran en punts de la depressió central, però que s'aniran dissipant durant les primeres hores del dia.

A la tarda sí que creixeran algunes nuvolades cap al Pirineu i Prepirineu i en algun altre indret de muntanya, però amb ben pocs ruixats. N'esperem algun de local entre el Ripollès, la Cerdanya, la Garrotxa o el nord d'Osona. No cal dir que amb una cota de neu ben alta, al voltant dels 2.600 metres. A la resta es mantindrà l'ambient assolellat, tot i algunes pinzellades de núvols prims decoratius.

A última hora del dia poden arribar algunes precipitacions al sector més occidental del Pirineu, que durant la matinada de dijous s'estendran en altres indrets del país.

Arc de Sant Martí a la Seu d'Urgell (Lluís Pratdesaba)

Temperatura estable

A primera hora la temperatura es mantindrà sense gaires canvis, a tot estirar pot pujar un o dos graus en poblacions de la meitat nord del país. Això vol dir que començarem el dimecres amb valors de temperatura ubicats entre els 10 i 17 ºC. Algun valor ha quedat no gaire lluny dels 20 ºC cap a l'Ebre i l'Empordà a causa del vent.

Al migdia el termòmetre recularà lleugerament cap a la costa de l'Ebre i la Daurada, després de disparar-se aquest dimarts, i a la resta no hem d'esperar grans variacions. Les màximes es mouran entre els 22 i els 28ºC, però arribaran fins als 30 al pla de Lleida i els 31ºC a l'interior de les Terres de l'Ebre.

Durant la matinada encara ha bufat una mica de tramuntana i mestral alss dos extrems del país, però serà un vent que acabarà girant a component sud; s'imposarà el garbí, amb algunes ratxes moderades a la meitat sud del litoral.

I dijous...

L'arribada d'un nou solc d'aire fred en alçada farà que haguem de parlar d'un temps més insegur, amb més núvols i la reaparició de ruixats i algunes tronades ja des de la matinada. La temperatura tindrà tendència a quedar una mica més curta.
