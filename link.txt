Temps assolellat i amb algun ruixat de tarda al Pirineu

L'anticicló marcarà el temps d'aquest dilluns. Panorama de temps estable en superfície i a nivells alts. El matí serà assolellat amb alguns núvols prims i intervals de núvols baixos a la meitat nord. En general, el dia quedarà assolellat. A la tarda creixeran algunes nuvolades al Pirineu, Prepirineu i a l'interior de les comarques de Girona. En aquests indrets hi poden caure alguns ruixats aïllats, localment en forma de tempesta. A la resta del país, es mantindrà el sol. Al final de la jornada, el cel s'aclarirà al Pirineu.
 

Temperatura per sobre dels valors habituals

La calor intensa que ens acompanya durant les últimes setmanes es manté. La temperatura serà similar, no s'esperen canvis significatius en la temperatura màxima i mínima. Tornarà a haver-hi valors entre 32 i 37 graus a l'interior, i al voltant dels 28 a 30 a la costa, amb un ambient humit, xafogós.

Barcelona, Observatori Fabra-RACAB, sol amb altocumulus floccus (Alfons Puertas)

Marinades i tramuntana

El vent de mestral de primeres hores s'anirà apagant al llarg del matí. A la costa hi bufaran marinades. Independentment, al nord de l'Empordà bufarà tot el dia el vent de tramuntana moderada però amb algunes ratxes fortes a primeres hores del matí.
 

Dimarts, calor més forta

Les màximes se situaran al voltant dels 38 ºC a Ponent, sense descartar que alguna població arribi als 39 ºC al Segrià, Pla d'Urgell o a l'Urgell. A la resta de l'interior del país, les màximes es mouran entre els 32 i els 37 graus; pel que fa al litoral, els valors màxims del dia es mouran al voltant dels 27-30 ºC i amb intensa sensació de xafogor. Farà sol amb alguna tronada a la tarda al Pirineu.
