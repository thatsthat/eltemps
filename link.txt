Ens esperen dos dies de temps mogut a casa nostra. Aquest dissabte, es despenja una petita borrasca cap al Cantàbric, acompanyada per una bossa d'aire fred en alçada o dana que reforçarà la inestabilitat. Els vents de llevant i sud-est en superfície acabaran de tancar una situació de pluges localment intenses i abundants, amb acumulacions de més de 100 mm. El Servei Meteorològic de Catalunya ha activat els avisos per intensitat i acumulació de precipitació.

Dissabte amb pluja intensa i abundant

L'episodi de pluja ja va començar la tarda de divendres i ha continuat durant la matinada de dissabte, quan ha plogut, més o menys, a la majoria de comarques catalanes. Els registres màxims a les estacions de la xarxa XEMA del Meteocat superen els 70 mm.

El matí comença amb una nova línia de ruixats i tempestes que s'allarga des del nord-oest fins al Camp de Tarragona. Entre el matí i el migdia, aquests xàfecs i tempestes escombraran Catalunya fins a arribar a l'extrem nord-est.

Darrere dels ruixats s'aniran obrint algunes clarianes, però també es formaran nous xàfecs, més irregulars i dispersos que no pas els de primera hora del matí. Faran el mateix recorregut, de sud a nord-est, entre mig matí i el vespre. Previsiblement, al final del dia, la pluja es concentrarà al terç nord de Catalunya. A partir de mitja tarda, s'encalmarà cap al sud.

Temperatura diürna en descens

La temperatura de primera hora ha pujat o baixat fins a dos o tres graus. Les mínimes es donaran al final del dia en punts de muntanya. La temperatura màxima quedarà entre 4 i 6 ºC més baixa que les de divendres a bona part de l'interior de Catalunya. A la façana litoral no baixarà tant. Els valors més alts arribaran als 20 o 21 ºC per l'Empordà i en altres punts del litoral i prelitoral, i entre 13 i 17 ºC a l'interior.

Diumenge, continua la inestabilitat

La possibilitat de precipitacions es mantindrà diumenge, però amb un episodi, de moment, rebaixat i amb una treva matinal. La precipitació arribaria durant la tarda pel terç sud.

 
