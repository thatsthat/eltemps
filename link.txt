El temps del cap de setmana estarà marcat pel pas de núvols associats a grans i profundes borrasques atlàntiques, situades lluny de Catalunya. Aquests fronts atlàntics són poc actius a casa nostra, però portaran núvols i daltabaixos de la temperatura.

Dissabte, precipitació per l'oest

El dia començarà amb alguns bancs de boira o núvols baixos al llarg del litoral i en alguns punts de l'interior, a la depressió central i a la vall de l'Ebre. El sol que lluirà a la resta s'anirà enteranyinant primer, i tapant després, per l'arribada de nuvolositat associada a un front. Entre el migdia i primera hora de la tarda arribaran les primeres precipitacions per l'extrem oest, molt minses en general i una mica més abundants al vessant sud del Pirineu occidental.

Cap al vespre ja s'obriran moltes clarianes per l'oest, mentre el front es retira pel nord-est, a tot estirar amb algun xàfec dispers, igual que passarà al Pirineu. La cota de neu baixarà des d'uns 2.000 metres fins a uns 1.500 metres al final del dia.

Menys contrast de temperatura

El vent dominant serà de ponent i sud-oest, i bufarà amb alguns cops forts a partir del migdia al litoral i prelitoral central i a la Costa Brava. Serà al vespre quan s'intensificarà la tramuntana al Cap de Creus i el mestral al Camp de Tarragona.

La temperatura de primera hora pot baixar una mica més en punts de les Terres de l'Ebre i del Camp de Tarragona, mentre que pujarà lleugerament a la resta. L'ascens es notarà més al quadrant nord-est, amb pujades de 2 a 4 o 5 ºC.

La temperatura màxima serà similar o lleugerament més baixa, si bé al nord-est podrà pujar lleugerament. Els valors màxims més elevats podran superar els 20 ºC a punts del litoral i prelitoral. La temperatura mínima al Pirineu es donarà al final del dia.

Diumenge, del sol als núvols

Una segona gran borrasca s'aproximarà a l'oest d'Irlanda i portarà associada una cadena frontal. De moment, ens afectarà un front càlid, però de manera molt restringida al nord-oest. En canvi, serà una borrasca de gran impacte a l'oest de França i Espanya, i també a Portugal. Per això, se li ha posat un nom: Herminia.

Augment de la nuvolositat

A primera hora dominaran les clarianes, amb permís dels núvols baixos al litoral central, el nord-est i l'est de la Catalunya Central. Amb el pas de les hores, aniran arribant núvols alts i mitjans des de l'oest. El cel es taparà més a partir de la tarda i per la meitat oest de Catalunya. És probable que arribin les primeres precipitacions minses al vessant sud de l'Aran i l'Alt Pirineu. Serà a partir del vespre quan les pluges vagin a més pel quadrant nord-oest. La cota de neu se situarà sobre uns 1.700 metres.

També cal destacar el vent, que s'intensificarà als cims del Pirineu i, durant la segona part del dia, al litoral i prelitoral central i al nord-est.

Més fred matinal

La matinada de cel serè i força encalmada portarà un descens marcat de la temperatura mínima, sobretot a l'interior de la meitat nord. Pel que fa a la temperatura màxima, també anirà a la baixa al Pirineu i al llarg de la façana litoral. A la resta serà molt semblant a la de dissabte. Esperem valors més alts cap a l'Empordà, amb 17 o 18 ºC, i registres de 15 o 16 ºC pel litoral i prelitoral central o en punts de les Terres de l'Ebre. Estarem entre 11 i 14 ºC en una gran part del país.

 

 

 
