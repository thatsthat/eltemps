L'aire fred que ens ha acompanyat durant uns quants dies anirà marxant durant les properes jornades i això farà que haguem de parlar de menys ruixats i tempestes i d'un final de setmana més estable i amb temperatures molt suaus. Aquest dijous el vent de garbí ja farà pujar el termòmetre, abans no entri el nord de cara al final del dia.

Més núvols, però menys ruixats

Al matí parlarem d'un cel mig ennuvolat, enteranyinat pel pas de bandes de núvols alts i mitjans que fins i tot a estones poden deixar un cel completament emblanquinat i tapat, però també amb alguna estona de sol o de ressol. A aquests núvols els haurem d'afegir les nuvolades que tornaran a créixer en zones de muntanya i que ens poden portar encara ruixats i alguna tempesta durant la tarda.

Serà el cas del Pirineu, Prepirineu, del prelitoral o de la Catalunya Central. Puntualment també alguna zona de Ponent. Ara bé, seran menys extensos i intensos que les últimes jornades. Mostrà d'això és que ja no tindrme avisos activats per part del Servei Meteorològic de Catalunya. Per tant, sí, tot i que tindrem més núvols, també tindrem menys xàfecs i seran menys intensos i extensos que els de les últimes tardes. La cota de neu estarà al voltant dels 2.400 metres.

Nuvolada observada des d'Igualada (Mercè Valiente)

La temperatura tira cap amunt

A primera hora del matí la temperatura ha pujat lleugerament, un o dos graus en la majoria dels casos, però serà un ascens poc notable en general. Hem tornat a arrencar la jornada amb valors mínims ubicats entre els 8 i 15 °C. Per trobar els 0 °C hem hagut de tornar a alçar-nos fins a l'alta muntanya.

Al migdia sí que la màxima voldrà pujar amb més ganes sobretot a les comarques del litoral i prelitoral o del Pirineu i Prepirineu. En aquests sectors les màximes seran 3, 4 o 5 graus més altes que aquest dimecres, puntualment una mica més. A la resta, la pujada serà menys notòria. Així doncs, els valors oscil·laran entre els 20 i 25 °C, però arribaran fins als 27 a trams de la costa i prelitoral i en alguna raconada de la Catalunya Central i de Ponent.

Precisament un dels responsables d'aquest ascens de la temperatura serà el vent de garbí, que bufarà al llarg de la façana costanera i prelitoral. De cara al vespre entraran la tramuntana i el mestral als dos extrems del país amb algunes ratxes fortes.

I divendres...

Recuperarem un ambient plenament assolellat en general. Al matí, amb alguns núvols retinguts a la cara nord del Pirineu, fins i tot amb alguna gota, i també alguna boira. A la tarda, es poden presentar ruixats en altres sectors de la serralada pirinenca i que també poden arribar fins al nord de la Catalunya Central. La temperatura continuarà la tendència a l'alça. El vent de tramuntana i de mestral bufaran amb ganes als dos extrems del país durant la primera meitat del dia.
