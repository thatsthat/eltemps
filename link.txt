Estem vivint un mes de juny amb temperatures normals. Fins aquesta jornada, a Catalunya només hem tingut tres dies amb una temperatura màxima de 35 ºC o més, una situació molt allunyada del juny del 2023 i el 2022, en què per aquestes dates ja havíem arribat als 40 ºC. Avui tindrem un dia ben estable que només permetrà l'aparició d'alguns ruixats al Pirineu.

Cel amb cirrus a Vinallop (Vicenç Carrera)

Sol i pocs ruixats

La matinada serà ben tranquil·la, amb algunes teranyines de núvols prims per tot el país i alguns núvols baixos a la Costa Daurada. Aquests núvols marxaran durant el matí i a partir del migdia n'apareixeran de nous al Pirineu, fruit de l'escalfor diürna. Els núvols més desenvolupats els trobarem al Pirineu oriental, i només al Ripollès, l'Alta Garrotxa i l'Alt Berguedà cauran ruixats localment moderats, amb possibilitat de tempesta, però amb poca quantitat d'aigua.

L'entrada de vent del sud afavorirà l'arribada de pols sahariana, que augmentarà amb el pas de les hores, més a la tarda que no pas al matí. No serà tan intensa com la de la setmana passada.

Calor d'estiu

Tornen les temperatures màximes de 35 ºC. L'últim dia de calor intensa, considerant intensa els 35 ºC de màxima, es va assolir el 17 de juny passat a Alcarràs, amb 35,7 ºC. Durant aquesta jornada s'esperen màximes de 35 ºC o una mica més només en punts de Ponent. La calor també es deixarà sentir a l'Empordà i a l'interior de les Terres de l'Ebre, amb màximes que rondaran els 32 ºC.

I els pròxims dies...

Matins de sol i tardes de ruixats fins dijous, amb calor intensa. Les temperatures tocaran sostre entre dijous i divendres, amb màximes a l'entorn dels 37 ºC als indrets més càlids del país. Després, el temps no es veu clar; sembla que hi haurà estabilitat, però tot dependrà d'una borrasca amb centre peninsular i de desplaçament incert.
