Durant les properes hores l'anticicló que ens ha acompanyat els últims dies es debilitarà, a la vegada que s'enretirarà cap al nord del continent africà. Això implicarà que un petit front atlàntic pugui apropar-se fins a Catalunya i comporti alguns canvis en el temps, tot i que no afectaran tot el país de la mateixa manera.
 

Més núvols i algunes nevades a la cara nord

Durant el matí ja notarem els primers símptomes de canvi, amb l'arribada de més núvols que deixaran un cel enteranyinat o mig tapat arreu del país. Serà a partir del migdia quan els núvols es faran més gruixuts a la cara nord del Pirineu i comencin a caure les primeres precipitacions febles en aquesta zona. La cota de neu anirà baixant ràpidament dels 1.800 fins al voltant dels 900 metres. 

Entre aquest dijous i el divendres, es podran acumular 10 o 15 cm de neu nova a les cotes més altes de l'Aran, el Pallars o l'Alta Ribagorça. Ara bé, a la resta quedarà una tarda de cel poc ennuvolat, o fins i tot farà un bon sol a la línia de la costa. La boira que pugui aparèixer encara a primeres hores a les Terres de Ponent s'acabarà esvaint.

La serra d'Ensija, el Pedraforca i el Cadí des del santuari dels Munts (Albert Obradors)

S'activa el vent i comença a baixar la temperatura

Durant el dia el vent s'anirà reforçant i de cara a la tarda bufarà amb ganes de mestral a bona part del centre i sud del país i de tramuntana a l'Empordà i a les cotes altes del Pirineu i Prepirineu. Les ratxes podran superar els 70 km/h, i per això està activat l'avís del Servei Meteorològic de Catalunya. També per estat de la mar, perquè les onades podran superar els 2,5 metres a la Costa Brava.

Amb l'entrada del vent del nord la temperatura començarà a baixar de manera clara a muntanya, sobretot al Pirineu, i a la resta mantindrem fins i tot la tendència a l'alça de les últimes hores. També es podrà recuperar el termòmetre a punts de Ponent, on la boira d'aquest dimarts ha estat una mica persistent. Les màximes més altes podran arribar als 20 o 22 graus a la meitat sud del litoral i preltioral i a les Terres de l'Ebre.

I divendres...

La baixada de temperatura es generalitzarà a la resta del país i el vent continuarà bufant amb ganes, sobretot als dos extrems de Catalunya. Es mantindrà la nevada al vessant nord del Pirineu fins a migdia o primera hora de la tarda, a qualsevol cota en aquesta zona. A la resta, farà sol.
