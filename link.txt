La dana no acaba de retirar-se de la península Ibèrica, però sembla que aquest dijous tendirà a situar-se més cap a Portugal, i la inestabilitat anirà una mica a la baixa a la major part de Catalunya, llevat de les Terres de l'Ebre, on els models peristeixen donant la possibilitat de tempestes fortes.

Més clarianes, però alerta....

El dia serà més variable, amb obertura de clarianes al nord, però amb una matinada en què els ruixats i les tempestes poden seguir descarregant amb força a les Terres de l'Ebre i a la Costa Daurada i el Camp de Tarragona. Hi ha avisos d'intensitat i d'acumulació del Servei Meteorològic de Catalunya en aquesta zona,

Durant el dia els ruixats i les precipitacions més provables correspondran al sud del país, i a la tarda també podran descarregar a la resta del Principat. Les temperatures es mantindran similars a les de dimecres. El vent de gregal seguirà bufant fort a la Costa Daurada i el temporal marítim persistirà al delta de l'Ebre, tot i que amb tendència a diminuir al vespre.

Joel Bares, Campdevànol

Divendres, encara inestable al sud

El temps continuarà inestable a les Terres de l'Ebre, amb possibilitat de nou de tempestes fortes, la inestabilitat tampoc no acabarà de fer net arreu de Catalunya, tot i que les clarianes seran presents a bona part del territori al migdia. A la tarda cauran ruixats al Pirineu i a punts de muntanya.

Cap de setmana menys inestable

Tot i que segueix sense marxar del tot l'aire fred en alçada, el temps tendirà a l'obertura de clarianes i a més estones del sol, de nou amb la possibilitat més alta de ruixats al sud del país.  Les temperatures seran de tardor i normals per a l'època.

 

 
