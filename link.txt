Després del pas d'un solc aquest dijous, de cara a la recta final de la setmana el temps es voldrà estabilitzar en conjunt, amb més estones de sol i uns ruixats molt més puntuals durant les tardes. La temperatura tendirà a anar pujant de manera progressiva i és probable que tornem a veure xifres al voltant dels 30 ºC.

El cereal canvia de color a Llerona, amb un cel poc ennuvolat (Jordi Rodoreda)

Més sol que no pas núvols

Aquest divendres, el cel es mostrarà poc ennuvolat, amb un sol que voldrà imposar-se. A primera hora sí que hem d'esperar boires matinals en punts de la depressió central, que es trencaran ràpidament, i també alguns núvols baixos dispersos en trams del litoral. A la cara nord del Pirineu, la nuvolositat serà més abundant, amb un cel més tapat entre l'Aran i el nord del Pallars. Finalment, pel terç sud també veurem alguns núvols prims.

Precisament en aquest sector del vesssant nord, a partir del migdia o primera hora de la tarda, cauran algunes precipitacions febles i intermitents, amb una cota de neu situada al voltant dels 2.100 metres.

Per altra banda, creixeran núvolades en punts de muntanya del l'interior del nord i nord-est del país, entre les comarques d'entre Barcelona i Girona, que deixaran xàfecs dispersos i alguna tronada, sense descartar alguna calamarsada. 

El mestral anirà afluixant durant el matí i tornarà a intensificar-se al final del dia,  però la tramuntana es mantindrà bufant amb ratxes intenses al nord del cap de Creus durant tota la jornada.

Ambient agradable

Comencem el dia amb una temperatura que toca, en el sentit que és un matí més fresc que els darrers, però no perquè haguem d'esperar un ambient fred. En general, tenim temperatures mínimes d'entre 6 i 14 graus, i amb algunes tímides glaçades a les cotes més altes del Pirineu.

 

 

Al migdia, la temperatura es recuperarà de manera clara a gairebé tota la meitat est. Pujarà lleugerament cap al terç nord i es mantindrà per l'oest de Catalunya. Hem d'esperar màximes d'entre 20 i 27 graus, les més altes al pla de Lleida i a l'interior de les Terres de l'Ebre.

I el cap de setmana...

Dissabte tindrem alguns núvols prims, i algunes nuvolades al Pirineu i al prelitoral central, possiblement amb algun xàfec puntual. Diumenge sembla que serà un dia de més sol i calor, però amb més possibilitat de xàfecs de tarda al Pirineu i Prepirineu. 
