El solc d'aire fred en altura que ha començat a arribar-nos aquest dilluns entrarà a Catalunya amb més ganes de cara a aquest dimarts, i això farà que es mantinguin els ruixats i xàfecs, sobretot durant la segona meitat del dia, quan un front reactivarà les precipitacions acompanyades d'algunes tronades. La temperatura començarà a baixar, sobretot a muntanya.
 

Molts núvols i xàfecs irregulars, però localment intensos

Al matí ja tindrem núvols, i també algunes boires, però encara es podran entreveure algunes ullades de sol. Arribaran alguns ruixats per la franja de Ponent, però serà de nou a partir del migdia quan creixin nuvolades més importants que tornaran a brindar-nos una tarda de ruixats, xàfecs i fins i tot algunes tempestes, algunes de les quals poden descarregar amb intensitat i anar acompanyades de calamarsa. Per aquest motiu, està activat l'avís per intensitat de pluja del Servei Meteorològic de Catalunya.

Les més importants esperem que afectin el Pirineu, Prepirineu, el nord de la Catalunya Central, la serralada transversal o la prelitoral. A la línia de la costa, és on serà més difícil que hi arribi a ploure i fins i tot mantindrem encara estones de sol o ressol durant la tarda. Ara bé, de cara al vespre i nit sí que hi podria arribar a ploure.

Amb l'arribada de més aire fred a les capes altes de l'atmosfera, la cota de neu també tendirà a baixar al Pirineu dels 1.800 metres als 1.400, fins i tot encarà una mica més baixa al seu sector occidental.

Xàfec a Soriguera, a la vall de Siarb (Manel Cortina)

La temperatura tira cap avall

L'arribada d'aquest aire fred associat al solc també es notarà en superfície, tot i que de moment sobretot a muntanya i d'una manera no gaire important a la resta. La temperatura mínima ha erculat un parell o tres de graus en general a les comarques interiors, mentre que a prop de la costa o punts del prelitoral les temperatures s'han mantingut sense canvis o fins i tot han remuntat algun grau. Així doncs, hem iniciat el dia amb valors de temperatura d'entre 8 i 15 graus, però ja amb temperatures negatives a les cotes més altes del Pirineu.

Al migdia la temperatura tindrà una forta patacada al Pirineu, amb una reculada important sobretot a la seva cara nord. A la resta el mercuri també es mostrarà en descens però d'una manera més tímida com més a prop de la façana costanera. Els valors més alts del dia precisament es registraran en aquest sector amb màximes d'uns 22 o 23 ºC. Tot i que continuem arribant als 19 o 20 a punts de Ponent o de la Catalunya Central, a l'alta muntanya es notarà l'arribada de l'aire fred, amb màximes que es mantindran per sota dels zero graus.

I els pròxims dies...

Dimecres es mantindrà el temps inestable, amb nous ruixats que afectaran les comarques de Barcelona i interior de les de Girona o el Pirineu i Prepirineu, amb una cota de neu de tan sols 1.300 metres. En canvi més estones de sol cap al sud, amb l'entrada d'una mica de vent de mestral, com també ho farà la tramuntana al nord del cap de Creus. La temperatura continuarà en descens.

Sembla que la segona part de la Setmana Santa arrancaria de moment més tranquil·la, un pronòstic, però, que s'ha d'anar seguint dia a dia amb les actualitzacions dels mapes, perquè a partir de divendres la inestabilitat podria tornar a anar a més.

 
