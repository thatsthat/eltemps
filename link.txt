Ens espera un cap de setmana de pocs canvis meteorològics. Si mirem el mapa isobàric de dissabte, Catalunya es troba en una zona de pantà baromètric, sense isòbares al damunt. L'anticicló estarà centrat a Polònia i la gran pertorbació de l'oest d'Irlanda quedarà molt lluny.

Sol, boira i núvols baixos

De nou, parlarem de bancs de boira. Es localitzaran sobretot cap al pla de Lleida, on seran localment persistents, però també en punts de la vall de l'Ebre o valls del Pirineu. Els núvols baixos es repartiran per moltes zones del litoral i prelitoral. Seran més abundants durant el matí, i es veuran més trencats durant les hores centrals del dia. Fora d'aquests sectors, dominarà el sol o, com a màxim, veurem algunes teranyines de núvols prims. Cap al vespre, els núvols baixos i les boires augmentaran de manera clara per tot el litoral i prelitoral, i també per la Catalunya Central.

Temperatura diürna en descens

La temperatura de primera hora pujarà una mica en zones de boira, per l'oest o la vall de l'Ebre, i baixarà lleugerament pel nord-est. La màxima baixarà de 2 a 4 ºC al terç nord i a la façana litoral. Tot i això, els valors més alts es donaran per la Costa Daurada, i també a la vall de l'Ebre, i arribaran als 20 ºC. En general ens mourem entre 13 i 18 ºC.
 

Diumenge amb més núvols baixos matinals

Continuarem a l'espera de canvis rellevants en la situació meteorològica. De moment, el temps seguirà marcat pel sol i els bancs de boira i núvols baixos, que aniran en augment.

Núvols baixos i boira

El matí dominical estarà força ennuvolat o emboirat en una gran part del país. El sol serà patrimoni gairebé exclusiu del Pirineu i del Prepirineu, amb l'excepció d'alguns bancs de boira a les valls. Precisament, la boira també serà protagonista al llarg de la Depressió Central i en punts de la vall de l'Ebre, amb núvols baixos que es repartiran per tota la façana litoral i prelitoral. El sol anirà fent feina per aixecar o desfer part d'aquests núvols baixos i boires, de manera que les hores centrals del dia es veuran molt més trencats.

La tarda es presentarà assolellada o amb restes de núvols baixos. De cara al vespre, els núvols baixos tornaran a assentar-se amb més extensió per bona part de l'interior.

Temperatura amb pocs canvis

L'augment de la nuvolositat de la matinada frenarà la caiguda de la temperatura a primera hora a la façana litoral i al prelitoral. En canvi, les mínimes baixaran per bona part del terç nord del país. Les temperatures diürnes seran molt semblants a les de dissabte, grau amunt, grau avall. Els valors més alts rondaran els 19 o 20 ºC per les Terres de l'Ebre, i els 17-18 ºC en molts punts de la costa i del prelitoral. Per l'interior, valors d'entre 13 i 17 ºC, amb alguns punts molt condicionats per la boira.
