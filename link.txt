És moment de cercar indrets frescos o de fer funcionar l'aire condicionat. Ens trobem davant el dia més càlid de la setmana i és molt probable que sigui el dia amb la temperatura més alta del que duem del 2024. Fins ara el dia més càlid es va viure el 17 de juny amb 37,1 ºC al Poal, lluny dels valors del 2023 i 2022, quan, a aquestes alçades d'any, ja havíem tocat els 40 ºC. Per sort, aquesta calorada recularà clarament dissabte.

Dia de calor intensa, Montse Mora

Màximes disparades cap als 38 ºC

Ja tenim aquí un dia canicular. Una calor de ple estiu que alçarà les temperatures màximes per sobre dels 35 ºC a l'interior del país, amb pic de calor de 38 ºC al Segrià i a la Noguera i, potser, a la conca de Tremp. Fins i tot a les valls del Pirineu les màximes pujaran dels 32 ºC. Serà el dia més càlid del que duem del 2024 a gran part del país. A la costa les temperatures diürnes fregaran els 30 ºC.

 

Poc més que sol

Dia plenament assolellat a gairebé tot el país i durant tot el dia. Només apareixeran algunes bandes de núvols prims, del tipus cirrus, que viatjaran de sud-oest a nord-est. A partir del migdia creixeran alguns núvols sobre els cims del Pirineu. La majoria d'aquests núvols seran inofensius, si bé, cap al Cadí-Moixeró, nord del Ripollès i Alta Garrotxa es pot escapar algun ruixat minso. Unes gotes que aniran carregades de pols en suspensió. De fet, la pols en suspensió sobre Catalunya anirà a més durant tot el dia, sense repetir la situació tan carregada de pols de fa una setmana.

I els propers dies...

La calor intensa persistirà de cara a divendres, però sense repetir els valors de dijous. El canvi de temps arribarà dissabte de la mà d'un petit embossament d'aire fred que travessarà el país amb molta rapidesa de sud a nord i que deixarà pluges durant el matí a l'oest del país. A partir de dissabte, les temperatures cauran.
