 

Amb l'anticicló estancat al nord de l'Atlàntic, aquest diumenge s'anirà dibuixant una pertorbació al nord-oest peninsular, derivada d'una bossa d'aire fred que acabarà passat per la vertical de Catalunya a l'inici de la setmana. Aquests moviments els notarem perquè tindrem una mica més de núvols a estones. Tot i això, tindrem moltes hores de sol i un ambient més calorós.

Cel variable a Llançà(Lluis Santasusagna)

Sol i núvols

El matí ha començat amb alguns núvols baixos acumulats a la meitat sud del litoral. S'aniran desfent al llarg del matí però, al mateix temps, han començat a arribar i aniran arribant arribaran algunes bandes de núvols prims, que circularan de sud a nord. En el conjunt de Catalunya farà sol, si més no farà sensació de sol, tot i les teranyines ocasionals de núvols prims.

El mecanisme de generar núvols d'evolució s'engegarà, com sol passar, a partir del migdia. En aquest cas, les nuvolades descarregaran algun ruixat dispers, de poca intensitat i amb quantitats minses, al Pirineu.

A més a més, a partir de mitja tarda, arribaran des del sud i oest noves bandes de núvols, que ja tindran més entitat. Alguns models, no tots, indiquen que podria entrar alguna gotellada per l'oest, cap a Ponent, la Terra Alta o la zona dels Ports, de cara al vespre. 

Fins a 30 ºC a Ponent

El vent de sud, que deixarà alguns cops moderats a la Costa Brava i a sotavent del prelitoral, farà repuntar la temperatura a una gran part del país, amb l'excepció del litoral sud i central, on es mantindrà. Les màximes arribaran als 30 o 31 ºC a Ponent i als 27 o 28 ºC a les Terres de l'Ebre, i als 29 ºC en punts del prelitoral i la Catalunya Central, fins i tot algun 30 ºC per l'Empordà.

I dilluns...

Se'ns acostarà la pertorbació atlàntica. Molt probablement, la bossa d'aire fred se situarà sobre la vertical de Catalunya aquest dilluns. Augmentarà la nuvolositat i tindrem més precipitació, sobretot durant la segona meitat del día i a l'oest del país.  
 

Ruixats al prelitoral des de Sant Fost de Campsentelles (Lina Aguasca)
