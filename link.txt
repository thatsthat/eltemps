Continuem amb un temps poc mogut, però tampoc del tot estable, amb el pas de núvols o algunes ventades. Sembla que, de cara al proper cap de setmana, ens arribaran canvis una mica més importants a través d'un front més actiu que portarà una mica més de precipitació, sobretot al Pirineu, i l'entrada del vent del nord.

De moment, pocs canvis

Aquest divendres continuaran circulant bandes de núvols alts i mitjans que deixaran un cel més ennuvolat a primera hora del dia i que seran més trencats a les hores centrals de la jornada. De cara a la tarda i vespre, tornaran a fer-se més espessos. També tindrem algunes boires matinals que es trencaran ràpidament, així com núvols baixos que també es dissiparan al voltant de mig matí o migdia a punts de la Costa Brava.

Malgrat tot aquest combinat de núvols, no s'espera precipitació. A tot estirar, quatre gotes a l'Alt Pirineu al vespre, amb una cota de neu molt alta, per damunt dels 2.400 metres. A més, al sud del país, hi bufarà una mica de vent de mestral.

Verdor a Santpedor, amb Montserrat al fons (Pere Riu)

Alts i baixos en la temperatura

La temperatura continua un pèl esbojarrada, fent alts i baixos. Aquest divendres, la mínima pujarà al Pirineu, i es mantindrà sense canvis a la resta, tot i que amb una lleugera tendència a la baixa, ja que tindrem menys vent de ponent. La màxima recularà a la costa pel mateix motiu, però pujarà al Pirineu. A la resta, es mantindrà sense canvis.

Per tant, poques glaçades durant les hores nocturnes fora del Pirineu i un ambient que tornarà a ser suau, massa per l'època, al litoral i prelitoral o a les Terres de l'Ebre, on els termòmetres superaran novament la barrera dels 20 graus.

I el cap de setmana...

Dissabte serà un dia de temps més insegur amb algunes nevades al Pirineu, que s'iniciaran a cota alta al matí, però que anirant davallant d'altitud a mesura que avanci el dia. A la resta, núvols, però menys opcions de pluja. Diumenge serà un dia més tranquil pel que fa a l'estat del cel, però de ventades furioses al Pirineu, a l'Empordà i al Camp de Tarragona i Ebre. La temperatura començarà a baixar a muntanya durant el dia, no pas a la resta. Diumenge, la temperatura baixarà de manera clara i contundent.
