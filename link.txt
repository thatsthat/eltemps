Després del solc d'aire fred en alçada que ens ha creuat les últimes hores a Catalunya que ha provocat una nova inestabilització del temps, aquest dimecres, el temps tindrà tendència a estabilitzar-se. Ara bé, amb restes d'aquest aire fred encara hem d'esperar el creixement d'alguna nuvolada i fins i tot algun ruixat, preferentment en punts de muntanya.

Temps assolellat, amb algun però

Fins a primeres hores del matí tindrem restes d'inestabilitat a les comarques de la costa i prelitoral central, on fins a primera hora del dia encara es podrà escapar algun plugim o ruixat de curta durada. A partir d'aquí els núvols escamparan i donaran pas a una jornada radiant en aquest sector del país.

També començarem amb boires que s'aniran trencant amb els pas de les hores a les comarques de Ponent o de la Catalunya Central. Al mateix temps, poden aparèixer agluns núvols baixos en trams de la costa nord, sobretot a la Costa Brava.

A partir del final del matí i sobretot del migdia començaran a desenvolupar-se nuvolades més improtants en zones de muntanya, al Pirineu, Prepirineu i al nord-est. És en aquests sectors on esperem que puguin caure algun xàfec i fins i tot de manera local alguna tronada. Sempre parlant de fenòmens locals i clarament menys extensos que els d'aquest dimarts. Els que es produeixin al Pirineu seran en forma de neu a partir d'uns 2.200 metres. Ara bé, a la resta es mantindrà l'ambient assolellat.

Diada de Sant Jordi a Castelló d'Empúries (Jaume Mos)

Fins a migdia tindrem vent de tramuntana a l'extrem nord de l'Empordà i durant tota la jornada el mestral a les Terres de l'Ebre. Els dos bufaran moderats, però amb alguna ratxa més intensa. 

La temperatura baixa al matí i es recupera al migdia

A primera hora hem arrencat la jornada amb una temperatura una mica més baixa que la d'aquest dimarts, sobretot en zones interiors, on han baixat fins a 4 graus. En canvi a propr de la façana litoral s'ha mantngut sense canvis o fins i tot lleugerament més alta. Així doncs, els valors de temperatura mínima s'han mogut entre els 7 i 14 graus, amb glaçades a alta muntanya.

Pel que fa als termòmetres de les hores centrals de la jornada tendiran a ser més alts sobretot al Pirineu i a les Terres de l'Ebre, mentre a la resta es mantindran sense canvis importants. Per tant, parlarem de màximes entre els 18 i 24 graus en general, però de fins a 25 ºC a Ponent, punts del prelitoral sud o de les Terres de l'Ebre, on fins i tot el mercuri voldrà buscar els 26 ºC.

I dijous

El temps es mostrarà molt tranquil, amb algunes boires matinals, alguns núvols baixos a la costa i el creixement d'algunes nuvolades de cara a la tarda a punts del nord-est que podrien arribar a deixar alguna gota, ben poca cosa si és que arriba a fer res. La temperatura continuarà clarament a l'alça i podrem fregar els 29 o 30ºC a Ponent i l'Ebre! A la costa, podrà baixar un parell de graus al centre del dia.
