1L'arribada de l'estiu obre les portes a les festes, la revetlla de Sant Joan i les festes majors. Aquest cop, a diferència dels darrers anys no ens visitarà cap gran calorada i sembla que el temps serà força tranquil. Tindrem ruixats, però s'ubicaran en els indrets habituals de les tardes d'estiu.

 

Dissabte, sol amb ruixats de tarda

Comença el cap de setmana amb un temps que tindrà dues cares en funció de l'hora del dia. A les capes mitjanes de l'atmosfera hi haurà un pèl d'aire fred, una mica menys de -10 °C a 5.500 metres, que ajudarà a fer créixer les nuvolades i que apareguin alguns ruixats. Aquest aire fred lentament es retirarà i donarà pas a una jornada ben suau, amb una calor ben continguda.

Xàfec a la Cerdanya (Josep M. Costa)

Més sol que ruixats

El temps fins a primera hora de la tarda serà ben tranquil i assolellat. A tot estirar a primera hora del dia hi haurà alguns núvols baixos al Vallès, el Maresme, la Selva i cap a la Garrotxa, que aïlladament pot deixar alguna gota a la costa. Ara bé, a partir de primera hora de la tarda el cel quedarà cobert de núvols prims arreu del país i de cara a la tarda i vespre els núvols seran més densos i cobriran la totalitat del Pirineu. D'aquests núvols del Pirineu s'escaparan alguns febles ruixats i només al Ripollès, a la Garrotxa i al Pla de l'Estany seran moderats. Cap al centre i sud del país la tarda serà ben tranquil·la.

Màximes de 32 °C

Les temperatures rondaran els valors normals per a aquestes dates o lleugerament més baixes. Durant aquesta jornada les temperatures pujaran arreu del país respecte als valors de divendres, excepte a la costa, on baixaran una mica. A la costa les màximes es mouran entre els 25 °C a la Costa Brava i els 28 °C al delta de l'Ebre, mentre que les més altes del dia tocaran els 32 °C al pla de Lleida i a la Ribera d'Ebre.

Previsió per a diumenge i per a la revetlla de Sant Joan...

El temps més insegur de diumenge el tindrem durant la primera meitat del dia entre el Garraf i la Selva, on el cel estarà més tapat i on caurà alguna precipitació feble. A mesura que avanci el dia, els núvols i l'amenaça de precipitacions anirà a menys.

El temps per a la revetlla de Sant Joan

Aquesta és una de les nits més importants de l'any per compartir amb amics i família i, sobretot, per gaudir a l'aire lliure de la fresca de la nit després d'un migdia ben càlid.

Foguera de Sant Joan (ccma)

Després de les precipitacions que, potser, cauen a la tarda, a partir del vespre s'espera un temps ben tranquil. A Ponent i a les Terres de l'Ebre, el cel estarà completament serè. Al Pirineu, a la Catalunya Central i al nord de les comarques de Girona quedaran alguns núvols inofensius. Ara bé, els últims núvols que quedaran se situaran entre el delta del Llobregat i el Maresme i és possible que caigui alguna gota. Hem dit alguna gota, no pas ruixats o xàfecs.

Les temperatures seran ben agradables, sense la calor intensa d'altres revetlles. Les temperatures a la nit al Pirineu es mouran entre els 10 i els 15 °C, a les comarques de l'interior rondaran els 16 o 18 °C i a la façana costanera tot just fregaran els 20 °C.

 
