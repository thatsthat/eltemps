L'aire fred a les capes altes de l'atmosfera ens vol continuar acompanyant durant els pròxims dies, i això garantirà que el temps no s'estabilitzi, amb presència de ruixats i xàfecs de distribució més aviat irregular, però que ens faran mantenir el paraigua a prop en alguns casos. Entre dijous i divendres la precipitació podria anar a més.

Més clarianes, però es manté el temps inestable

Tot i mantenir-se el temps inestable, és cert que tindrem més estones de sol que no pas aquest dimarts, sobretot cap a les Terres de l'Ebre o les comarques de Ponent. El matí l'hem començat amb algun ruixat cap a la costa central i el nord-est, i potser alguna gota o floc de neu al vessant nord del Pirineu. 

A la tarda la principal probabilitat de precipitació es mantindrà cap a l'interior de les comarques de Girona i també al Pirineu i Prepirineu, en forma de xàfecs irregulars de tarda que poden anar de nou acompanyats d'algunes tronades. En canvi, un temps molt més tranquil i assolellat com més a Ponent i al sud ens trobem. La cota de neu, al voltant dels 1.600 metres.

Arc de Sant Martí esplèndid a Olot (Ramon Calvet)

Poc fred en conjunt

La temperatura mínima de primera hora del matí encara s'ha recuperat un parell de graus en alguns casos i s'ha mantingut semblant en d'altres. Per tant, hem iniciat el dimecres amb un fred sense excessos, amb valors d'entre 5 i 10 graus positius a la major part del país.

Al migdia, els termòmetres dependran força de l'estat del cel: mentre que al nord-est baixaran clarament, amb més núvolades i amb el vent de garbí que girarà a nord, a Ponent poden remuntar un parell de graus perquè hi trobarem més clarianes que no pas aquest dimarts. Això es traduirà en màximes que oscil·laran entre els 14 i 19 graus; per sota d'aquestes xifres al Pirineu i al nord-est, però arribant fins als 20 graus de Ponent, del Camp de Tarragona o de l'Ebre, amb una mica de vent de mestral feble.

I dijous...

Serà una jornada en què els núvols tornaran a guanyar terreny i les precipitacions, tot i que encara de manera irregular, tornaran a anar a més, sobretot a partir del vespre. L'ambient serà més fresc i això farà que la cota de neu caigui fins al voltant dels 1.200 metres, puntualment per sota a la cara nord del Pirineu. Haurem d'estar pendents de noves actualitzacions del pronòstic, perquè estariem davant un nou episodi general de pluja o neu que s'allargaria tot divendres.
