Després d'un dilluns de cel variable, però amb moltes estones de sol, durant aquest dimarts els núvols aniran a més i deixaran un cel força ennuvolat al conjunt del país al llarg de tota la jornada. Uns núvols que, a diferència dels d'avui, podran deixar alguns ruixats de caràcter irregular.

Cel força ennuvolat i algun ruixat

Les primeres hores del dia hi haurà alguns bancs de boira a zones d'interior, que se sumaran a un cel que s'anirà ennuvolant per la presència de núvols baixos, fruit del flux de vent humit procedent del Mediterrani. El cel estarà completament tapat a l'Aran i a altres zones properes del vessant nord del Pirineu. 

Pel que fa a la pluja, al matí només n'hem d'esperar, i de caràcter feble a punts del Pirineu, sobretot a la cara nord de la serralada. La cota de neu no baixarà dels 2.500 metres. Durant el migdia i la tarda, els ruixats s'estendran cap al sud, passant per les comarques de Ponent, a punts de la Catalunya Central i fins a arribar al prelitoral sud, del Camp de Tarragona o de l'Ebre. No és impossible, però serà més difícil que plogui a les comarques gironines, i també a primera línia de mar. Serà en aquest sector on podrem gaudir de més clarianes.

S'ha de remarcar que no estem parlant d'un episodi de pluja general, sinó d'alguns ruixats de distribució més aviat erràtica. Malgrat això, el Servei Meteorològic de Catalunya ha activat l'avís per intensitat de precipitació per alguns xàfecs que poden ser més intensos al sud del prelitoral, sobretot entorn les muntanyes de Prades.

Cel tapat a Santa Cristina d'Aro (Àngel Sanz)

Ambient agradable

Amb més núvols i menys radiació solar, la temperatura de dia quedarà més baixa a la meitat nord del país, mentre que a primera hora els valors s'han mantingut sense canvis significatius. Així doncs, ens hem llevat amb moltes temperatures entre els 12 i els 16 graus en general, i per sota d'aquestes xifres al Pirineu. Pel que fa a les màximes, els valors més elevats es quedaran a les portes dels 25 graus, i es registraran a la façana litoral i al prelitoral.

I dimecres...

És possible que quedi algun ruixat residual, al matí, al terç oest del país i a la tarda, al Pirineu o al Prepirineu. En general, es mantindrà el cel canviant, també amb estones de sol, i la temperatura es mantindrà amb petites variacions, amb una lleugera tendència a la baixa.
