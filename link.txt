La calor s'intensifica de valent. La temperatura a 850 hPa, uns 1.500 metres, sobre la vertical de Barcelona se situarà per sobre dels 20 ºC, uns 8 graus per sobre del que és habitual en aquestes dates. Aquestes anomalies positives es mantindran durant tota la setmana, fet que ens portarà a parlar de calor de ple estiu i un temps estable, amb una nova intrusió de pols en suspensió.

El termòmetre es manté a la banda alta

La temperatura continuarà pujant amb ganes seguint la tendència a l'alça iniciada aquesta setmana. La matinada no ha estat gens fresca, més aviat càlida, amb valors tropicals que s'estendran a moltes comarques i no només del litoral. En alguns casos hem quedat a prop de la primera nit tòrrida (>25 ºC). Hem hagut de marxar al Pirineu per trobar valors inferiors als 15 graus.

A les hores centrals de la jornada repetirem una calor de ple estiu, si fa o no fa com la d'aquest dimarts, amb màximes entre els 30 i els 35 graus en general, però puntualment per sobre d'aquestes xifres a l'interior de les comarques de Girona, al prelitoral central, la Catalunya Central o la conca de Tremp. Els valors més elevats els hem d'esperar a les comarques del pla de Lleida amb registres de fins a 38 o 39ºC, tot i que dependrà de la nuvolositat.

Clarianes, amb estones de cel mig ennuvolat

Tal com ha passat aquests últims dies, hem començat el matí amb algun núvol baix puntual, però que s'anirà trencant durant les primeres hores del matí. Un matí que a la resta serà assolellat, tot i la circulació d'algunes bandes de núvols prims.

A partir del migdia, creixeran nuvolades al Pirineu que poden deixar algun ruixat aïllat i també hem d'esperar un augment dels núvols a la resta, que faran que el sol quedi mig esmorteït.

Temps de platja a la ciutat de Barcelona (Eva Gimeno)

I dijous...

Serà un dia de temps plàcid i tranquil, amb un cel completament serè durant pràcticament tota la jornada. Només haurem d'esperar algunes nuvolades d'evolució diürna al Pirineu, La temperatura, tot i que continuarem parlant de calor de ple estiu, farà un pas enrere i a les màximes més altes els costarà passar dels 37 ºC.
