Som davant el dia més càlid del que portem de setembre, si toquem els 34 ºC, i igualaria la calor de finals d'agost. La causa d'aquesta punta de calor efímera es deu a la borrasca a la Gran Bretanya que injecta vent de ponent marcat a la vall de l'Ebre, que es convertirà en sud-oest a la façana costanera. Un vent reescalfat que ens recordarà que la calor d'estiu no està sentenciada a desaparèixer del tot.

Dia ventós a Verges (Àngel Galán)

Ventades, sol i ruixats

Meteocat té avís de vent activat al Pirineu i a les comarques de Girona per ventades que poden superar els 90 km/h. Unes ventades que precedeix el sistema frontal que arribarà a la tarda a Catalunya. El sol lluirà durant gran part del dia, amb alguns núvols inofensius que viatjaran amb rapidesa d'oest a est. Només al Pirineu occidental trobarem el cel més tapat amb alguns plugims o pluges febles al vessant sud, preferentment a l'Alta Ribagorça i als Pallars. Serà a partir de mitja tarda quan arribarà el sistema frontal i reactivarà una mica més les pluges al Pirineu, que passaran ràpid, i s'escaparà alguna gota o ruixat feble al nord del pla de Lleida, a la Cerdanya i al Berguedà. A la costa, arribaran els núvols sense energia, sense pluja.

Tocarem els 34 ºC?

La veritat és que justeja; potser cap a Flix, Tortosa o a l'entorn de Figueres es poden assolir els 34 ºC. En cas d'arribar a aquest valor, caldria remuntar-se al 31 d'agost per trobar un altre valor de 34 ºC, en aquell cas a Vinebre. S'esperen valors de 30 ºC o més arreu del país, tret del Pirineu i Prepirineu, on no passaran dels 24 ºC.

I els propers dies...

Divendres cauran les temperatures fins a recuperar els valors normals de finals de setembre, amb un temps assolellat. El cap de setmana serà assolellat, amb un dissabte més ventós i un diumenge més encalmat.

 
