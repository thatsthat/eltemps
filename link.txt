Durant els propers quatre dies, de dissabte a Sant Joan, estarem sota una bombolla d'aire molt càlid procedent del nord d'Àfrica que mantindrà les temperatures totalment disparades, molt per sobre dels valors normals del darrer terç de juny. De fet, dissabte és el primer dia oficial de l'estiu astronòmic, però l'ambient d'estiu ja fa molts dies que és entre nosaltres. El 10 de juny es van registrar els primers 38 graus a Torres de Segre, el 17 de juny, els 39 graus a Lleida, i aquest dissabte és candidat a tocar els 40 ºC a Ponent.

Sol naixent a Begur (Miquel Galceran)

Sol i ruixats de calor

El cap de setmana començarà amb cel serè, amb un cel net de núvols. Unes primeres hores del dia serenes i plàcides per gaudir de la temperatura agradable del matí. Ara bé, com sol passar en dies molt càlids, a partir del migdia, apareixeran els núvols sobre les zones de muntanya del nord del país. Els primers ruixats apareixeran a primera hora de la tarda cap al Ripollès i avançaran cap al Berguedà. També se n'esperen al Pallars i, localment, al massís del Port. Els ruixats seran puntuals, moderats i acompanyats de tempesta. Unes precipitacions que desapareixeran a darrera hora del dia.

Calor desfermada amb màximes a tocar dels 40 ºC

Des del 10 de juny, a Catalunya, les temperatures màximes estan superant els 36 ºC, tendència que es mantindrà cinc dies més. Aquest dissabte, la calor serà extrema a Ponent i a l'Empordà, on hi ha avís de calor emès pel Meteocat. S'esperen valors de 36 o 37 ºC a les comarques de Girona i a la Catalunya Central, i entre 38 i 40 ºC a Ponent.

Diumenge, una mica menys de calor i més ruixats

La calor afluixa una mica, però seguirà ben viva arreu del país. Un inici d'estiu amb calor canicular que tindrà continuïtat fins Sant Joan i potser més enllà, amb temperatures uns cinc graus més altes del que són normals per a aquestes dates. No batrem cap rècord de calor, però sí que aquest juny acabarà sent un dels més càlids mai registrats, sinó el que més, per la persistència tan elevada d'unes màximes desbocades.

Del sol als ruixats

Si bé el matí serà assolellat, els núvols apareixeran al nord del país més d'hora que altres dies. De fet, a mig matí apareixeran els núvols sobre el Pirineu i cap al migdia ja cauran els primers ruixats al Pirineu occidental. A primera hora de la tarda, les precipitacions es presentaran a qualsevol indret del Pirineu, però de curta durada. En principi, cap al vespre només en quedaran de minsos cap al nord del pla de Lleida. Els ruixats seran localment moderats.

Dia de platja, l'Escala (Marta Parés)

Calor molt intensa, però menys que dissabte

L'entrada d'aire càlid procedent del nord d'Àfrica segueix i seguirà abraçant tota la meitat est de la península Ibèrica. No tindrà la intensitat d'altres dies i això permetrà que les màximes es distancien una mica dels 40 ºC. Les màximes més altes del dia rondaran els 38 ºC a Ponent i els 34 a la Catalunya Central. Serà una baixada efímera de les temperatures abans de la remuntada que tindrem a partir de dilluns.

 
