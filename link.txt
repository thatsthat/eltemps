L'anticicló continua ancorat al continent europeu i garanteix un temps ben tranquil. Les altes pressions sembla que ens volen continuar acompanyant uns dies més. Amb aquest context, el canvi d'any vindrà marcat per un temps molt estable i sense canvis, amb una dinàmica de contrastos entre el fred matinal i la temperatura al migdia i també entre els sectors amb boira i aquells on hi faci sol.

Repetició de la fórmula: sol i boires

Novament, apareixeran les boires, o més ben dit, continuaran presents a bona part de les comarques de Ponent: pla de Lleida, altiplà central, conca de Tremp... però també resseguint tota la vall de l'Ebre. En molts casos tornaran a ser persistents i en alguns, gebradores. També podran aparèixer alguns bancs de boira o boirina en altres zones de la depressió central i a punts del nord-est del país, però seran menys tossuts.

A la resta, domini de l'ambient assolellat, però amb la possible aparició de més núvols baixos, com a novetat, a la façana costanera, que poden deixar un cel mig ennuvolat, sobretot a primera i darrera hora del dia.

Temps tranquil a Monistrol de Montserrat (Josep Daró)

Nit de Cap d'any freda

La temperatura es mantindrà sense canvis i per tant, començarem l'últim dia de l'any amb temperatures fredes i glaçades que s'estendran a molts punts de l'interior. Com ha passat aquests darrers dies, algunes de tímides també podrien arribar fins a primera línia de mar. De dia farà fresca, amb màximes d'entre 10 i 14ºC,  a tot estirar 15ºC les més altes. Ara bé, als indrets amb boira l'ambient serà gèlid durant tota la jornada.

Un cop es pongui el sol, tot i que la nit de Cap d'Any es presenta ben tranquil·la, la temperatura tornarà a caure amb ganes, per tant caldrà abrigar-se de valent per celebrar la revetlla a l'aire lliure. Les temperatures baixaran amb facilitat per sota dels zero graus en comarques interiors.

I dimecres...

Començarem el 2025 sense grans variacions. El sol i la boira es mantindran ferms com a protagonistes del dia, a més d'alguns núvols baixos a la costa. Les temperatures es mantindran estables. Haurem d'anar veient si a finals de setmana el temps comença a fer algun intent d'inestabilitzar-se.
