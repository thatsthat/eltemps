Després de molts dies de juliol i un inici d'agost amb una calor menys intensa del que tocaria per a l'època, aquesta setmana comença un període, que sembla que serà llarg, de temperatura per sobre de la mitjana climàtica, que pot acabar situant-se uns cinc o sis graus per sobre de la mitjana durant els dies més calorosos. Veurem si s'ha de parlar de calorada sostinguda o d'onada de calor. En qualsevol cas, torna un ambient d'estiu més rigorós.  

Sortida del sol a l'Escala (Marta Parés)

Cel variable

El matí ha començat amb força núvols baixos, repartits per punts del Camp de Tarragona i les Terres de l'Ebre, Ponent i la Catalunya Central, i el sud de la Costa Central. Aquests núvols aniran minvant al llarg del matí, tot i que no es pot descartar algun plugim puntual entorn de la Costa Daurada. A la resta del país farà sol, matisat a estones pel pas de núvols prims que arriben pel nord-oest.

Durant la tarda, el cel es veurà lleugerament variable pels núvols alts i mitjans que continuaran passant, arribats del nord. En molts casos predominarà la sensació de sol. Els núvols baixos hauran desaparegut. Finalment, també poden aparèixer algunes nuvolades de calor inofensives en punts de muntanya.  

Remuntada de la temperatura

Des d'aquest dilluns, la temperatura en el nivell de referència de 850 hPa ja se situarà en els valors superiors a la mitjana climàtica. A la superfície, les mínimes ja han pujat pel terç sud de Catalunya, mentre que han baixat en punts del centre i nord del país. Les màximes pujaran 3 o 4 graus, puntualment més, en punts del Pirineu i del prelitoral central o al sud de Ponent i una mica menys en general. Les màximes, per Ponent o per l'interior de les Terres de l'Ebre, ja podran situar-se en uns 36 o 37 °C. En molts punts se situaran entre els 30 i els 34 °C.

I dimarts...

La calor repuntarà i ens acostarem a màximes de 39 °C per Ponent, uns 38 °C per les Terres de l'Ebre i uns 35 °C per l'interior de l'Empordà. El Servei Meteorològic de Catalunya ha activat l'avís per calor intensa. El cel continuarà assolellat o poc ennuvolat.
