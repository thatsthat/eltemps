Aquest dimecres, l'aire fred en altura tendirà a retirar-se, però el temps no farà net del tot. Serà un dia de cel variable i algun xàfec de tarda i vespre.

Sortida del sol a Palamós (Miquel Galceran)

Núvols, sol i xàfecs

El matí estarà marcat pel pas de bandes de núvols alts i mitjans en moviment des de l'interior cap a la costa, i alguns núvols baixos cap al litoral sud i les Terres de l'Ebre.

Durant les hores centrals del dia, dominarà el sol en general, però també es començaran a desenvolupar nuvolades a l'extrem nord de Catalunya. Entre la tarda i el vespre, pot caure algun xàfec o tempesta al nord del Pirineu i també entraran núvols pel nord-oest.

Tempesta de tarda des d'Olot (Ramon Calvet)

Temperatura sense canvis

La temperatura es mantindrà en la línia dels últims dies, amb nits de dormir malament, de valors tropicals en molts indrets, i tòrrids en punts de la costa i alguns d'interiors. Les màximes es tornaran a enfilar cap als 37-38 °C a Ponent, o fins als 34-36 °C a la Catalunya Central, la vall de l'Ebre o l'interior del nord-est.  

I dijous...

Encara pot quedar algun xàfec de tarda dispers al Pirineu, però el temps serà assolellat i calorós en general. Les màximes s'enfilaran cap als 39 °C a Ponent.
