Dimarts continuarem sota la influència d'un embossament d'aire fred en alçada. Serà el responsable de mantenir els ruixats i les tempestes a la zona de Catalunya, localment encara intenses i acompanyades de calamarsa o pedra. És per aquest motiu que es mantenen activats els avisos per intensitat de pluja del Servei Meteorològic de Catalunya. La borrasca en superfície, ubicada a la zona dels Alps, afavorirà que encara es mantingui un lleuger flux de vent del nord als extrems del país, que també ajudarà a créixer les nuvolades a causa del rebuf.

Es repeteixen els xàfecs i les tronades

Serà un dia de força núvols en general. Uns núvols als quals s'afegiran noves nuvolades convectives que creixeran a partir del migdia. En canvi, tindrem més estones de sol a les comarques del sud de Ponent o de les Terres de l'Ebre, on el vent de mestral n'impedirà la formació.

Pel que fa a la pluja, serà un dia de tenir el paraigua a mà. Ja durant la matinada i el matí hem d'esperar precipitació a la meitat est del país i a punts del litoral i prelitoral. De moment, sense gaire entitat, tot i que ja pot aparèixer alguna tronada. Serà a la tarda quan la pluja guanyi intensitat i extensió. Les tempestes descarregaran amb força al Pirineu i Prepirineu i avançaran cap a la Catalunya Central i fins al prelitoral. Tal com ha passat aquest dilluns, poden acabar arribant a la mateixa línia de la costa central, tot i que potser no d'una manera tan clara.

La cota de neu baixarà i se situarà entre els 1.500 i 1.700 metres, per la qual cosa a les cotes mitjanes del Pirineu poden canviar d'aspecte amb registres superiors als 20 cm, sobretot al sector oriental de la serralada.

Tempesta a Vic (Salut Vilaró)

La temperatura toca fons

Hme notat una refrescada a primera hora del matí amb valors 3, 4 o 5 graus més baixos respecte a 24 hores enrere en general. Un descens més marcat encara a punts del Pirineu, de la Catalunya Central o de les Terres de l'Ebre. Així doncs, recuperarem els valors negatius que aquests dies havíem perdut a l'alta muntanya i a la resta arrencarem el dia amb xifres per sota dels 10 graus.

Al migdia, la tendència també serà encara a la baixa, tot i que estarà condicionada per les estones de sol que hi hagi, per si descarrega un ruixat o per la direcció del vent; en el cas de l'Empordà pot pujar una mica. En conjunt, parlarem de màximes entre els 15 i 20 graus, a tot estirar poden arribar als 22 o 23 ºC a punts del pla de Lleida, de les Terres de l'Ebre o de la Costa Daurada, però ja quedaran lluny dels 30 ºC, assolits per primer cop enguany dissabte passat. Als llocs amb xàfecs i amb més nuvolositat poden quedar per sota d'aquests valors.

Durant la matinada, el vent de mestral a l'Ebre i la tramuntana al nord del Cap de Creus encara es deixaran notar amb algunes ratxes destacables, però tots dos aniran perdent intensitat amb el pas de les hores fins a pràcticament desaparèixer del tot.
 

I dimecres...

Tindrem menys ruixats i concentrats sobretot a la tarda a punts del Pirineu i Preprineu i a les comarques del nord-est i girionines. Puntualment també en altres sectors de muntanya com el massís del Port. La temperatura matinal encara serà semblant, fresca en alguns casos, però de dia el mercuri voldrà recuperar-se.
