Arriben els dies centrals de la Setmana Santa d'enguany, i la previsió del temps es presenta amb una mica de tot, com acostuma a passar a la primavera. Tindrem des d'ambient assolellat fins a ruixats, xàfecs, tronades i fins i tot algunes nevades. Tot plegat amb unes temperatures que també tindran alts i baixos. Repassem dia a dia els detalls de la previsió d'aquestes jornades de festa per als més afortunats.
 

Divendres, núvols en augment

Després d'un dijous molt tranquil i assolellat a la major part de comarques de Catalunya, divendres iniciarem el dia encara amb la mateixa situació. Ara bé, amb el pas de les hores i sobretot a partir del migdia començaran a arribar més núvols alts i mitjans que aniran deixant un cel cada vegada més ennuvolat, i completament tapat a les comarques de l'oest del país de cara a la tarda.

Ja al vespre i nit esperem les primeres precipitacions al vessant sud del Pirineu occidental i altres zones de la Franja de Ponent, amb una cota de neu alta, d'uns 2.400 metres. Tot plegat serà el preludi d'un nou embossament d'aire fred que es despenjarà des de les illes britàniques i creuarà Catalunya entre dissabte i diumenge.

Amb una situació de vent de sud-oest en alçada, la temperatura voldrà pujar amb ganes, de manera que la matinada serà clarament menys fresca. Al migdia passarem de llarg dels 20 graus a moltes comarques i podrem fregar els 24 o 25 ºC tant a la zona de l'Empordà com a les comarques del pla de Lleida. Es pot reforçar de manera transitòria el vent de sud amb algunes ratxes moderades.

Comparativa de la temperatura màxima de divendres respecte a la de dijous

Dissabte, el dia on tornen la pluja i la neu

Dissabte ens arribarà ja més aire fred i també s'aproximarà una borrasca atlàntica amb el seu front associat en superfície. Això farà que parlem ja des de la matinada de precipitacions a les comarques de la meitat oest del país, i des d'aquí s'aniran estenent cap a la resta. Podran afectar pràcticament qualsevol punt del país i localment seran intenses i aniran acompanyades de tempesta. Per aquest moitu, ja tenim activats avisos per intensitat de pluja del Servei Meteorològic de Catalunya. Seran menys probables cap al sector central i nord de la costa, on fins i tot es pot mantenir en certs moments un cel més obert.

Mapa de precipitació acumulada prevista per a dissabte en 24 hores

Aquestes precipitacions seran en forma de neu al Pirineu, amb una cota que es desplomarà des dels 2.000 metres a primera hora fins a tocar dels 1.000 a la cara nord, potser una mica menys baixa a la resta. Una tendència a la baixa és el que també tindran els termòmetres: no gaire encara al matí però sí durant les hores centrals de la jornada, sobretot a les comarques interiors i al Pirineu, on la temperatura podrà recular fins a 10 graus respecte a divendres. Al litoral encara podrem assolir la marca dels 20 ºC.
 

Diumenge, ruixats més dispersos

Tindrem l'embossament d'aire fred, d'uns -25ºC a 5.500 metres, centrat sobre casa nostra, i això farà que tinguem encara ruixats de tarda més irregulars. El matí serà de més estones de sol i només amb algunes precipitacions residuals al sector occidental del Pirineu i Prepirineu, en forma de neu per damunt d'uns 1.200 metres. A partir del migdia, com és habitual en aquestes situacions, creixeran les típiques nuvolades d'evolució que durant la tarda esperem que deixin precipitacions al Pirineu, Prepirineu o la serralada prelitoral, mentre que es mantindrà el domini del sol a la resta.

Núvol de tempesta a Sallent (Josep Òrrit)

Dilluns de Pasqua sense complicacions

Rematarem la Setmana Santa amb un dia sense gaires complicacions. Tindrem una mica més de núvols que no pas diumenge i, tot i que l'aire fred voldrà enretirar-se, encara repetirem algun ruixat de tarda en zones interiors del país, sobretot al terç nord. Per tant, ara per ara l'operació retorn d'enguany no hauria de veure's afectada per la situació meteorològica.

La temperatura, després de tocar fons diumenge, començarà a pujar de nou, però sense gaire empenta.
 

Els alts i baixos de la temperatura

Si fem un cop d'ull a la temperatura de manera més global al nivell de referència de 850 hPa, que és el que acostumem a utilitzar per estudiar l'evolució que tindran els termòmetres, veiem com divendres i la primera part de dissabte el termòmetre tendeix a pujar fins a uns 10 ºC a aquest nivell, cosa que suposa 5 o 6 per sobre la mitjana.

Ara bé, de cara a la segona meitat del cap de setmana tornarà a baixar amb força fins a situar-se un parell de graus per sota, per la qual cosa recuperarem l'ambient més fresc, que també es mantindrà, tot i que ja amb tendència a recuperar-se, de cara a dilluns.

Meteograma a la ciutat de Barcelona (GEFS / 3Cat)
