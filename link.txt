Aprofitem aquesta jornada de calor continguda, amb valors elevats, perquè pujaran molt més durant el cap de setmana i al llarg de la setmana que ve. Arriben dies de platja, de muntanya, de rius, de piscines, d'ombra i d'aire condicionat per apaivagar la calor tan marcada de les hores centrals del dia. Molta prudència i precaució amb les temperatures tan altes que registrarem durant els pròxims dies.

Dia de calor. Manresa, Jordi Preñanosa

Sol i algun ruixat de tarda

El temps serà assolellat però amb matisos. Durant el matí veurem alguns núvols a les Terres de l'Ebre que localment poden tapar el cel, sobretot cap als Ports, on podria caure alguna gota. Aniran desfent-se amb el pas de les hores.

 A la tarda, amb la calor del migdia, es desenvoluparan núvols al Pirineu, alguns dels quals potser seran amenaçadors i arribaran a descarregar alguns xàfecs dispersos. A la resta, farà sol en general.

Màximes limitades als 36 ºC

Serà l'últim dia de temperatures contingudes, perquè a partir de dissabte tornaran els valors propers als 40 ºC. Les temperatures màximes de divendres vorejaran els 36-37 ºC al pla de Lleida, mentre que a l'interior de les Terres de l'Ebre, la Catalunya Central i a l'Empordà es mouran a l'entorn dels 34-35 ºC.

I el cap de setmana...

Temps ben estable i inici d'una gran calorada progressiva que persistirà cinc dies, com a mínim. De precipitacions, poques, aïllades i només al Pirineu.

Per què farà tanta calor a partir de dissabte?

A la calor habitual d'aquestes dates, teòricament les més altes de l'any, cal afegir-hi els efectes d'una borrasca que se situarà a l'oest de Portugal. Tot i ser molt lluny de casa nostra, el gir antihorari del vent de les pertorbacions provocarà que aquí arribi vent de sud, procedent del nord d'Àfrica.

Això es traduirà en l'arribada d'una massa d'aire molt càlida que dispararà les temperatures a tot el país i en totes les cotes. A més, el moviment lent de la borrasca de l'oest de Portugal permetrà que aquesta gran calorada sigui persistent fins, com a mínim, dimecres. Si fos així, ens trobaríem davant de la primera onada de calor de l'any a Catalunya. Aquest és el meteograma de la ciutat de Barcelona. 

 
