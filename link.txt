La situació meteorològica dels propers dies es mantindrà força estacionària. L'aire fred en alçada mantindrà la dinàmica de xàfecs i ruixats amb diverses línies d'inestabilitat que ens acompanyaran durant un bon grapat de dies més. La temperatura es mantindrà a ratlla, en el sentit que serà habitual per a l'època de l'any en què ens trobem.

Tempesta a Vilanova del Vallès (Marc Solé)

Xàfecs irregulars, però que poden ser intensos

Durant la matinada, la precipitació ha afectat punts de la costa i prelitoral, des del nord de la Costa Daurada fins a la Costa Brava. De manera molt més esporàdica també ha plogut per la Catalunya Central i el Pirineu i Prepirineu occidental.

Al matí haurem de parlar d'un cel mig ennuvolat en gerenal, per una barreja de núvols baixos, nuvolades i núvols alts i mitjans. Una primera banda de pluja es desplaça des del litoral central al sud de la Costa Brava. A més a més, a partir de mig matí, ràpidament creixeran noves nuvolades, sobretot al llarg del prelitoral, el Prepirineu i el Pirineu. Seran les responsables de descarregar més pluja, fins i tot abans del migdia.

Durant la tarda, la probabilitat d'aquestes precipitacions es traslladarà cap a les comarques interiors. Podran afectar pràcticament qualsevol punt, tot i que de manera més aviat irregular, del Pirineu, Prepirineu, la Catalunya Central o el prelitoral. Podran anar acompanyades de tempesta i també de calamarsa o de pedra i, en alguns casos, es podran acumular més de 20 mm. Recordem que estan activats els avisos per intensitat de pluja del Servei Meteorològic de Catalunya. Pel que fa a la cota de neu, estarà al voltant dels 2.100 metres.

Pocs canvis en la temperatura

A primera hora, hem tingut temperatures de 2 a 5 ºC més altes que ahir en general, tret de les Terres de l'Ebre, on han estat semblants o més baixes. Per tant, arrencarem la jornada amb temperatures mínimes ubicades entre 8 i 14 ºC, encara amb valors lleugerament sota zero a l'alta muntanya del Pirineu.

Al migdia, les màximes seran semblants o una mica més baixes que les de dijous en general, condicionades per la presència de les nuvolades o ruixats. Allà on caigui aigua amb ganes, l'ambient refrescarà clarament. En canvi, cap a les Terres de l'Ebre poden pujar un parell o tres de graus. Les màximes ballaran entre 18 i 23 ºC en conjunt.

I el cap de setmana...

Es mantindrà el temps inestable. Dissabte sembla que els ruixats quedaran concentrats a la tarda i sobretot a la meitat nord del país. Diumenge esperem una nova tongada de precipitació més important, general i abundant que començaria de matinada. La temperatura pujarà una mica dissabte, però tornarà a baixar diumenge.
