El cap de setmana serà de temps anticiclònic, però amb el centre d'altes pressions situat de tal manera que portarà molt vent i precipitació al Pirineu. El Servei Meteorològic de Catalunya (SMC) ha activat avisos per vent, onatge i acumulació de neu. Compte amb els avisos per vent, que són de color vermell, amb un nivell de perill de 5 sobre 6. Protecció Civil ha posat en alerta els plans Ventcat i Procicat.

Dissabte molt ventós

Començarem destacant la ventada de dissabte. Bufarà el vent de components nord i oest al llarg de tota la jornada i deixarà cops forts o molt forts per les Terres de l'Ebre,  l'Empordà, el Pirineu i Prepirineu, sobretot a l'oriental. A la resta del país, la ventada no serà tan exagerada, però també la notarem.

Vent previst per a dissabte a les 12 UTC (WRF / 3Cat)

Nevada i torb al Pirineu

La ventada al Pirineu, juntament amb la nevada que es reforça, donarà lloc al fenomen del torb. La nevada anirà fent durant tot el dia. Es concentrarà principalment al vessant nord, però també podrà saltar a la resta. La cota de neu voltarà els 900 metres.

Fora del Pirineu, una gran part del dia serà de cel assolellat. Tot i això, començarà amb alguns núvols mitjans en retirada per la costa, i amb alguns núvols baixos interiors. El vent també portarà la típica cella als Ports, i generarà alguns núvols lenticulars pel sud a partir de les hores centrals de la jornada. Durant la tarda, arribaran núvols alts i mitjans pel quadrant nord-est, i no descartem algunes nuvolades cap a l'entorn del Montseny.

Màxima en descens

A primera hora, amb la ventada, la temperatura serà igual o una mica superior a la de divendres en general. En canvi, baixarà una mica més al Pirineu. Al migdia, la temperatura caurà de 4 a 6 ºC al terç nord. També baixarà una mica cap a les Terres de l'Ebre. Per Ponent, bona part de la Costa Daurada i la Costa Central, la temperatura es mantindrà o pujarà lleugerament.  

Diumenge sense precipitació i amb menys vent 

El centre d'altes pressions se situarà cap al canal de la Mànega, mentre que la pertorbació d'Itàlia tendirà a afeblir-se. Això permetrà que les isòbares es relaxin, i que el vent vagi de baixa. La nevada s'aturarà.

Sortida del sol a Verges(Àngel Galán)

Cel variable

Tot i la previsió de menys vent, el matí encara començarà amb una mica de cerç o mestral a les Terres de l'Ebre i el Camp de Tarragona, i de tramuntana a l'Empordà i vent de nord als cims del Pirineu. A partir del migdia afluixaran, però no desapareixeran del tot, sobretot la tramuntana. Estan activats els avisos per vent i onatge de l'SMC.

Pel que fa a la nevada, ja serà residual durant la matinada al vessant nord del Pirineu. La cota serà d'uns 800 metres. Durant el matí ja no nevarà. Esperem alguns núvols baixos matinals pel prelitoral sud i l'oest de la Depressió Central, i un panorama més assolellat a la resta. En tot cas, arribaran algunes bandes de núvols alts amb el pas de les hores.

Més amplitud tèrmica

La baixada d'intensitat del vent permetrà que les temperatures mínimes caiguin 3 o 4 ºC en molts punts del centre i oest de Catalunya, de manera que es pot registrar alguna glaçada feble fora del Pirineu. Al migdia, la tendència serà la contrària, i la temperatura tendirà a pujar una mica en general. La pujada serà notable en punts del Pirineu i Prepirineu. Els valors més alts arribaran als 22 o 23 ºC per les Terres de l'Ebre, la Costa Daurada, l'interior del nord-est i Ponent.

Evolució de la temperatura prevista per a diumenge a les 14 UTC (WRF / 3Cat)
