Després d'un parell de dies un pèl més insegurs, aquest divendres podrem guardar el paraigua, perquè ja no esperem ruixats de tarda, ni tampoc plugims dispersos com els d'aquest dijous a cap punt de Catalunya. Esperem un dia de cel variable amb boires, el pas de núvols alts i el creixement d'algunes nuvolades.

Cel enterbolit a Arenys de Munt (Montse Mora)

Cel variable, però no gaire net

A primera hora tindrem bancs de boira matinals a zones interiors però també de núvols baixos extensos a la costa, principalment a la meitat sud. En alguns casos, també en forma de boira o estrats baixos. A la resta, el cel estarà més aviat poc ennuvolat, amb la circulació d'algunes bandes de núvols prims. Ara bé, tot i que tindrem estones de sol, el cel no estarà del tot blau perquè ens arribarà una nova intrusió de pols sahariana en suspensió, com tot just ara fa una setmana. Això farà que vegem un cel enterbolit, marronós en alguns casos, poc nítid, però no esperem pluja de fang perquè no precipitarà enlloc.

A la tarda, els núvols prims es faran més espessos i deixaran un sol més esmorteït, mig apagat en general. No es descarta que pugui caure algun plugim dispers cap al sud.

Temperatura amb pocs canvis abans de la remuntada

Aquest divendres el termòmetre encara es mantindrà sense gaires canvis però amb perspectives d'un ascens progressiu de la temperatura de cara a aquest cap de setmana. De moment a primera hora repetim mínimes d'entre els 8 i 13 graus i sense glaçades, a tot estirar algun valor al voltant dels 0 ºC a l'alta muntanya.

A les hores centrals de la jornada passarem amb facilitat dels 20 ºC a gran part del país i arribarem fins als 23 o 24 ºC a les comarques de Ponent i a l'interior el quadrant nord-est, on esperem els valors més alts del dia fregant els 25. Precisament en aquest sector es pot reforçar una mica el vent de sud durant la tarda.
 

I el cap de setmana...

Dissabte serà un nou dia de cel mig ennuvolat i enterbolit i, cap al vespre, arribarà un canvi de temps. Els primers ruixats entraran pel terç oest. El diumenge s'estendrien a més comarques. La temperatura pujarà dissabte i baixarà diumenge.
