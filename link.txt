La situació meteorològica s'estabilitza i la dana que ha estat notícia aquesta setmana ja serà història per a Catalunya. S'ha anat enretirant cap a l'oceà Atlàntic i, per tant, casa nostra queda al marge de la seva activitat i dels seus efectes. Així doncs, sembla que tenim al davant uns dies de més calma, on el sol s'imposarà tot i les boires i alguns núvols poc importants i on no hem d'esperar precipitacions.
 

Núvols baixos i boires matinals

El divendres començarà amb presència de boires al pla de Lleida, la plana de Vic, el pla de Bages i altres valls, planes i fondalades de l'interior i el Prepirineu. En alguns casos podran persistir fins a mig matí o migdia, però la tendència serà que es vagin aixecant amb el pas de les hores o bé que quedin en forma de núvols baixos o boira alta.

També tindrem núvols baixos en bona part de la zona centre i sud del país, els més importants cap a les Terres de l'Ebre o el Camp de Tarragona. De fet en aquests sectors no es descarta algun plugim o alguna gotellada, fenòmens poc importants en cas que s'arribin a produir. En canvi, cap al nord del país o a les comarques de Girona i del nord de Barcelona el cel es mantindrà serè.

Boirines mirant cap a Montserrat des de la Tossa de Montbui (Ramon Busqué)

El termòmetre es resisteix a enfilar-se

Aquest divendres encara notarem pocs canvis a la temperatura. A primera hora els termòmetres quedaran una mica més alts al centre i sud del país, amb presència de més núvols, però en canvi poden recular una mica al terç nord. Al migdia la temperatura es mantindrà sense canvis importants.

Posant valors, parlarem de mínimes d'entre 6 i 13 graus, més altes a la costa i més baixes en punts del Pirineu. Les màximes es mouran entre els 14 i 19 graus en general, a tot estirar algun valor puntual podria arribar als 20 ºC allà on més s'enfili el mercuri.

I el cap de setmana...

Dissabte el sol es combinarà amb el pas de núvols alts que podran deixar el cel enterbolit, sobretot durant la segona meitat del dia. Diumenge serà un dia de cel més radiant. Les boires matinals continuaran apareixent en molts punts de l'interior i la temperatura anirà pujant de dia, però no ho farà al mateix ritme que la nocturna: l'ambient continuarà sent fresc o fred a l'interior de nit, matinada i a primeres hores del dia.
