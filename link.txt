La bombolla d'aire càlid d'aquests dies començarà a debilitar-se i no arribarà més aire calent en altura des del nord d'Àfrica. 
 

Dissabte, calor intensa però estabilitzada 

El sol tornarà a ser protagonista, amb calor novament de ple estiu, però difícilment amb rècords de calor per a un mes de maig. La jornada començarà amb poca fresca i moltes mínimes tropicals, no només a la costa, sinó també a la Franja de Ponent o pla de Lleida.

A la tarda les temperatures màximes a l'interior tornaran a arribar als 35 °C, sobretot a les zones més càlides de ponent o Terres de l'Ebre.

A primera hora no es descarten algunes boires puntuals a la façana litoral, que es dissiparan ràpidament, i alguns núvols prims localitzats.

Arenys de Munt, calor intensa de ple estiu (Montse Mora)

Tornen les nuvolades de tarda al Pirineu

A diferència d'aquests últims dies, s'espera una tarda més insegura al Pirineu, on hi haurà més condicions perquè la mateixa calor faci créixer núvols amb força. Començaran a aparèixer a mig matí i serà al llarg de la tarda quan, de manera puntual, podran acabar generant algun patac d'aigua, xàfec o localment alguna tempesta de curta durada. A mitja tarda podrien arribar a comarques de l'extrem nord d'Osona o Garrotxa. 

De cara al vespre es dissiparan i a la resta del territori com a molt apareixeran alguns núvols prims poc importants, amb una tarda enterbolida i poc més. 

Diumenge, ruixats de tarda més extensos

Comença a arribar aire fred en altura i les condicions atmosfèriques que afavoreixen les nuvolades augmentaran. De fet, en general, el dia es despertarà amb més presència de núvols prims i en forma de boirines.

La matinada es mantindrà tropical a la costa i puntualment a ponent, mentre que tot i la calor intensa del dia, les temperatures podran recular lleugerament i serà més difícil arribar als 35 °C.

La tarda s'espera insegura amb nuvolades i ruixats que ja al migdia es presentaran a molts sectors del nord del país, però sobretot a l'Alt Pirineu, localment amb tempestes de caràcter moderat. 

Albanyà, vista d'algunes nuvolades del Pirineu (Jordi Juvanteny)
