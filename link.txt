Començarem la setmana amb una situació una mica indefinida sobre Catalunya, a mig camí entre l'anticicló de les Açores i un altre anticicló feble al centre d'Europa, i amb baixes pressions relatives a l'interior peninsular. Una petita dana o bossa freda es mourà al voltant del golf de Cadis. A casa nostra quedarà molt lluny, però ens arribaran els núvols i tindrem aire fred amb temperatures semblants per les capes altes. Tot plegat, farà que el temps sigui canviant i caòtic, amb alguns xàfecs. 

 

El flux de núvols d'avui, amb l'arribada d'una dana o bossa freda pel golf de Cadis i l'exhuracà #Erin aproximant-se a Irlanda #meteosat ☁ Podeu seguir el temps actual a la secció "Quin temps fa ara?" al portal d'@eltempsTV3 ➡ https://t.co/x9cQfxPqxv #ElTemps3Cat pic.twitter.com/Aleb4YONKm

 Alberto Alcántara (@alcantara_alb) August 25, 2025

 

Temps canviant

S'espera un augment de la nuvolositat durant el matí, amb bandes de núvols que aniran arribant del sud i l'oest. El cel acabarà força ennuvolat arreu. Durant el matí entraran les primeres precipitacions, que entraran pel terç sud i es desplaçaran cap al prelitoral central. La pluja serà feble, dispersa i transitòria per la meitat sud de Catalunya en aquesta fase del dia.   

Per a la segona, la nuvolositat més estratificada s'anirà retirant. S'obriran grans clarianes per l'oest del país però, al mateix temps, creixeran nuvolades al Pirineu, Prepirineu, punts del nord-est i entorn dels Ports de Tortosa i la Terra Alta. En aquests sectors sí que es generaran alguns xàfecs més moderats i abundants. 

Tempesta a la Baixa Cerdanya (Keith Vinyet)

Temperatura diürna en descens

La temperatura mínima ha estat semblant a la de diumenge per la façana litoral, i de 2 a 4 graus superior, en el cas de l'interior de Catalunya, sobretot per l'oest. 

 

 

Si tot va com està previst, amb el cel més tapat la temperatura diürna baixarà de manera clara pel nord-oest i el nord de la Catalunya Central, de manera que els valors més alts voltaran els 34 o 35 °C per Ponent i les Terres de l'Ebre. En canvi, al litoral esperem valors una mica superiors als de diumenge.

I dimarts...

El temps no farà net, però tindrem moltes més clarianes matinals. Es preveu l'arribada de xàfecs per l'oest de Catalunya de cara al vespre. La temperatura repuntarà de manera molt clara.
