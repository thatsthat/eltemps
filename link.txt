De cara a aquest dimecres el temps es mostrarà tranquil i estable a l'espera que de cara a dijous un nou front associat a aire fred en altura pugui reactivar alguns ruixats, ara per ara no gaire importants, durant la segona meitat del dia.

La Pobla de Massaluca(Eloi Coso)

Cel poc ennuvolat

Així doncs, tindrem una jornada assolellada que començarà només amb alguns núvols baixos que poden aparèixer a trams de la costa i fer la guitza a aquelles persones que es vulguin acostar a la platja. A la resta ens llevarem amb un bon sol i de nou amb una temperatura força fresca que tornarà a baixar dels 10 graus a les valls pirinenques, dels 15 a punts de l'interior i quedarà al voltant dels 20 a la costa. 

El termòmetre es comença a recuperar

A la tarda es mantindrà en general el domini del sol amb alguna nuvolada esquifida al Pirineu, alguns núvols baixos a zones de la serralada prelitoral i núvols prims decoratius que poden arribar des de les comarques de Ponent. Això sí, tal com ha passat aquest dimarts, el vent de garbí i migjorn es reforçarà al nord de la Costa Central i la Costa Brava, on poden bufar amb ratxes fortes i provocar maror amb àrees de forta maror.

Tot plegat amb una temperatura que ja voldrà començar a recuperar-se. I és que a finals de setmana parlarem d'una calor intensa, sense parlar de grans calorades. De moment, aquest dimecres ja tindrem més màximes que sobrepassaran els 30 graus i les més altes voldran tocar els 34 al pla de Lleida.

I dijous...

L'arribada d'un nou solc d'aire fred farà que parlem d'un dia de més núvols i de la possibilitat de ruixats. La temperatura matinal ja no serà tan fresca, però la diürna es mantindrà sense canvis importants.
