Calor i més calor. És el dia de màxima calor de la invasió d'aire d'origen nord-africà i, a la vegada, de pols sahariana a l'atmosfera. Tocarà protegir-se bé de la radiació solar de les hores centrals del dia i de les temperatures tan altes a què arribarem. De fet, durant aquesta jornada registrarem els valors més elevats del 2024 a Catalunya.

Protecció davant la calor (Anna M. Sayols)

Màximes de 40 ºC o més

La nit ja partirà de valors molt càlids, de fet hi ha possibiltat que es confirmi la primera nit tòrrida de la temporada per efecte dels núvols que ens han acompanyat durant la matinada.

Com que els valors ja seran elevats d'entrada, l'ascens de les màximes serà més efectiu. S'esperen valors al litoral entre 30 i 33 ºC, a les valls del Pirineu poden arribar als 36 ºC, a la Catalunya Central i a les comarques de Girona entre 38 i 39 ºC, sense descartar que alguna població fregui els 40 ºC, i a Ponent les màximes tocaran els 40 ºC i els superaran lleugerament. Ni de bon tros arribarem als valors rècord de fa un any, quan la màxima a Figueres es va enfilar fins als 45 ºC.

 

Dels núvols al sol i als ruixats

Una línia de núvols ha travessat el país de matinada d'oest a est. A primera hora, encara deixava quatre gotes per la façana litoral, com mostrava el radar meteorològic.
 

Bon dia! Línia de pluja en retirada #Radar @meteocat 📷Podeu seguir el temps actual a la secció "Quin temps fa ara?" al portal d'@eltempsTV3 ➡ https://t.co/x9cQfxOSHX #ElTemps3Cat @enricagud @jjanue pic.twitter.com/zkZyBCb7AN
 Alberto Alcántara (@alcantara_alb) July 19, 2024

Cap a mig matí, la línia de núvols ja haurà desaparegut mar endins. Durant les hores centrals del dia, el cel estarà serè, però a primera hora de la tarda creixeran alguns núvols al Pirineu i al massís del Port, amb possibilitat que descarregui algun ruixat acompanyat de tempesta.

I el cap de setmana...

El cap de setmana tindrà dues cares pel que fa a la temperatura: un dissabte ben calorós, amb calor intensa i màximes que vorejaran per tercer dia consecutius els 40 ºC, i un diumenge amb un descens clar de les temperatures. Entre dissabte cap al tard i diumenge, tindrem alguns ruixats al terç nord.
