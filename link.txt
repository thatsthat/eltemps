Durant els propers dies tindrem una dorsal anticiclònica i això ens garantirà uns dies de temps més tranquil que vindran marcats en general pel sol, però que a estones es veurà interromput per la presència de boires i d'alguns núvols. També hem d'esperar una temperatura que tindrà tendència a pujar, amb ambient que serà ben suau als migdies.

Barreja de sol i de núvols

De moment aquest divendres arrencarem la jornada amb bancs de boira i núvols baixos extensos, des de la Catalunya Central a les comarques de Ponent o de l'interior de la vall de l'Ebre. També tindrem núvols baixos a la cara nord del Pirineu, on un cel més tapat pot deixar durant el matí quatre gotes o flocs de neu per damunt dels 1.900 metres. 

A la resta més estones de sol, tot i que a estones mig esmorteït pel pas de núvols alts i mitjans, sobretot durant la primera part del matí. Durant la tarda la majoria d'aquests núvols baixos s'hauran anat trencant, però no ho faran els de la cara nord del Pirineu. Per tant, la tarda serà assolellada en conjunt però amb la possible aparició de més núvols baixos aquesta vegada al sector nord-est del país, cap a la Costa Brava.

Es mantindrà un lleuger vent de tramuntana al nord del Cap de Creus, sobretot durant la primera meitat del dia.

Boirines matinals a Santa Margarida de Montbui (Ramon Busqué)

Ambient suau, massa per l'època

La temperatura tornarà a ser suau, poc hivernal en general. Com que durant la matinada el cel estarà força tapat trobarem poques o cap glaçada fora de cota mitjana o alta del Pirineu. Les mínimes més elevades tornaran a quedar lleugerament per damunt dels 10 ºC a la costa. A la resta ens mourem entre els 4 i 10 graus.

Les màximes també es recuperaran durant el dia i tindrem màximes que arribaran o superaran lleugerament els 20 ºC a l'Ebre, a Ponent o als 17 o 18 en àmplies zones del litoral i prelitoral. A la resta del país, molts valors quedaran per sobre dels 15ºC.

I el cap de setmana...

El temps serà tranquil, que no gaire assolellat, perquè tindrem boires i molts núvols. Fins i tot es podrien escapar algunes roines o gotellades, sobretot prop de la façana litoral. Dissabte tindrem una temperatura una mica més baixa i continguda, però que voldrà tornar a recuperar-se de manera més tímida de cara a diumenge.
