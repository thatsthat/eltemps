Des del 2014, cada any estem arribant als 40 ºC a Catalunya, i fins i tot els superem. Un fet que durant el segle XX era puntual i gairebé estrany s'ha convertit en habitual, i s'ha normalitzat l'excepcionalitat. Arriben tres dies de calor molt intensa, durant els quals es poden consecutivament valors de 40 ºC o més. Per sort, aquesta calorada té una data de caducitat molt clara, diumenge.

Dia de platja i de calor al Vendrell, Santiago González

La calor més intensa des de principis del 2024

L'autèntica protagonista del dia serà la calor i ho serà fins dissabte. Unes màximes que pujaran fins als 32 ºC en punts de la costa, fins als 37 ºC a la Catalunya Central i punts de les comarques de Girona i que s'alçaran cap als 40 ºC en poblacions del Segrià, la Noguera, l'Urgell i el nord de les Garrigues. Si toquem els 40 ºC, serà la primera vegada --aquest any-- que assolirem aquesta xifra; la temperatura més alta fins ara es va registrar dijous passat amb 39,1 ºC al Poal.

 

Sol i arribada de pols sahariana

Cel serè durant gran part del dia amb alguns núvols prims de poca importància. El que notarem serà l'entrada de pols sahariana, que s'intensificarà durant el dia i que veurem clarament al cap vespre, amb un cel ben terròs.

I la recta final de setmana...

La gran calorada amb màximes de 40 ºC o més ens acompanyarà fins dissabte, amb un temps assolellat. La situació meteorològica començarà a canviar a darrera hora de dissabte per l'arribada d'una llengua d'aire fred procedent de l'Atlàntic, fet que implicarà ruixats a última hora del dia. Diumenge ens llevarem amb aires renovats, amb el cel blau i un clar descens de les temperatures.
