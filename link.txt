Després de la tongada de precipitacions de la passada nit i matinada, general però efímera, el vent anirà escombrant els núvols a mesura que passin les hores, donant protagonisme al sol i a un cel que quedarà ben blau en general.

Obertura de grans clarianes

Fins al voltant de mig matí encara quedaran alguns ruixats residuals a punts de la costa i prelitoral entre Barcelona i Tarragona, però amb tendència a marxar mar endins. Serà l'única zona amb núvols, ja que a la resta el cel clar guanyarà protagonisme ràpidament. A partir d'aleshores els núvols més importants quedaran concentrats al vessant nord del Pirineu, sense descartar alguna feble precipitació entre l'Aran i el nord del Pallars, que, en cas de produir-se, seria amb una cota de neu al voltant dels 2.200 metres.

A l'interior de les comarques del nord-est també poden crèixer algunes nuvolades a la tarda, però serà difícil que arribin a deixar pluja. Seria més probable en torn de la Garrotxa, Osona, la Selva, el Vallès Oriental o el Maresme.

Nuvolades marxant mar endins a Calella (Miguel Angel Ciudad)

Es reforça el vent de tramuntana i mestral

Ja des de la matinada s'ha reforçat el vent de tramuntana al sector del nord de la Costa Brava i també entrarà el mestral al llarg d'aquest matí a les Terres de l'Ebre, amb cops que superaran els 70 o 80 km/h. Un vent que també es mantindrà divendres, tot i que anirà perdent pistonada progressivament al llarg del dia fins a desaparèixer del tot.

Ambient de tardor

La temperatura serà més fresca, ja a primera hora, amb mínimes que, a diferència dels darrers matins, han quedat per sota dels 20 arreu del país i dels 15 a la major part de l'interior. Tot i així, el migdia serà altre cop agradable, amb màximes que no arribaran als 30 graus, però sí als 25 al pla de Lleida i a la zona sud del litoral i prelitoral.

I els propers dies

Els termòmetres tocaran fons la nit de dijous a divendres, però s'aniran recuperant amb l'arribada del cap de setmana, amb un temps més estable i que es mantindrà sota el domini de l'ambient assolellat.
