Aquest diumenge s'acostarà un segon solc d'aire fred en altura i una cua frontal. Seran suficients per garantir alguns xàfecs de tarda i vespre. La temperatura diürna serà semblant o més alta que la de dissabte en general, amb una pujada molt notable cap al nord-est.
 

Temps lleugerament inestable
 

Esperem alguns núvols baixos matinals, localitzats al litoral sud i central i a la part oriental de la Catalunya Central. S'aniran trencant amb el pas de les hores, mentre alternen amb alguns núvols alts i mitjans en trànsit i amb grans clarianes. 

La segona meitat del dia serà de nuvolades al Pirineu, al prelitoral central i cap al massís del Port. Es preveuen alguns xàfecs als dos extrems del país. 

Cap al vespre, augmentarà la nuvolositat pel nord-oest per l'arribada del petit front. Entre el vespre i la matinada, entrarà una tongada de tempestes entre el Segrià i la Noguera, en moviment cap al Solsonès, el Berguedà i el Ripollès. Els xàfecs abandonaran Catalunya per la Garrotxa i l'Alt Empordà. També esperem alguns xàfecs, mes dispersos i menys intensos, per Aran i l'Alt Pirineu. 
 

La temperatura es pot disparar al nord-est

El vent dominant serà de garbí, i això pot fer que la temperatura diürna es dispari puntualment en zones del prelitoral central i, sobretot, de l'interior de l'Empordà i altres zones properes, com el Pla de l'Estany o la Garrotxa i el Gironès. En aquestes zones, les màximes voltaran els 36 ºC o 37 ºC. També voltaran els 36 ºC a les Terres de l'Ebre, per Ponent i pel prelitoral central. En general, ens mourem entre els 30 i 35 ºC.
 

 

I dilluns...

Tindrem mestral i tramuntana matinal, i baixarà la temperatura de primera hora i la màxima en molts indrets. Els vents humits dominaran durant les hores centrals del dia i poden alimentar nuvolades a l'interior del nord-est i a la façana litoral. També s'ennuvolarà a la tarda al Pirineu. Farà molt més sol a l'oest de Catalunya.

 
