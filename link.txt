El temps insegur continuarà un dia més. Una borrasca petita, però molt activa, se situarà a prop de Galícia, i a casa nostra rebrem la seva influència en forma de precipitacions localment intenses. Protecció Civil ha posat en alerta el pla Inuncat.

Tempestes de matinada (Emili Vilamala)

Ruixats i paraigua

La matinada ens ha deixat pluja en dues bandes: una, poc activa, que ha relliscat per l'Alt Pirineu. La segona, amb tempestes localment fortes, ha entrat per les Terres de l'Ebre i encara es movia a primera hora per la Costa Daurada. Els xàfecs han descarregat amb intensitat torrencial, per exemple a l'Aldea, on gairebé han caigut 50 mm en mitja hora.

 

Bon dia! Pluja al #Radar @meteocat ?Podeu seguir el temps actual a la secció "Quin temps fa ara?" al portal d'@eltempsTV3 ? https://t.co/x9cQfxPqxv #ElTemps3Cat pic.twitter.com/YPPR8fB2xR
 Alberto Alcántara (@alcantara_alb) September 6, 2024

 

Al llarg del matí, la precipitació avançarà pel Camp de Tarragona i cap a la Catalunya Central, el prelitoral central i l'interior del nord-est. També arribaran alguns xàfecs al litoral central. En canvi, a la Costa Brava seran molt menys probables. A més, les pluges al vessant sud del Pirineu occidental es mantindran. El Meteocat ha avisat que es poden superar els 100 l/m². També hi ha avisos per intensitat de pluja.

Durant la tarda s'esperen més ruixats al Pirineu, els més forts i abundants cap a l'oest, i els més dispersos a la resta de la serralada. D'altra banda, creixeran nous xàfecs a la façana litoral i prelitoral, entre les Terres de l'Ebri i el Maresme.

Temperatures estancades

Els núvols de la nit i matinada han esmorteït el descens de les temperatures de primera hora. Les temperatures de primera hora han pujat entre 2 i 5 ºC en general. Les temperatures màximes seran similars a les registrades dijous, si bé a les comarques de Girona i per Ponent pujaran una mica. Els valors més alts arribaran als 27-29 ºC per Ponent, punts de l'interior de les Terres de l'Ebre i l'interior de l'Empordà.

Vent

El vent bufarà del sud-est. Durant les hores centrals del dia deixarà cops forts en punts del litoral i prelitoral central, a l'interior del Camp de Tarragona i al sud de Ponent. També al Pirineu occidental, on hi ha un avís per la ventada.

I el cap de setmana...

Tindrem un temps ben variat. Un dissabte que arrencarà amb alguns ruixats matinals, i un diumenge amb una pertorbació que perdrà pistonada, tot i que el temps no farà net del tot.

 
