La inestabilitat associada a la dana i les seves escorrialles, que aquests darrers dies han estat afectant Catalunya --en alguns casos amb aiguats i tempestes torrencials, sobretot en punts de la costa i el prelitoral--, sembla que anirà a la baixa de cara a dimarts. Així doncs, hem d'esperar molta menys pluja, de caràcter menys intens i, fins i tot, ullades de sol o resol en alguns moments del dia.

Cel variable, amb pocs ruixats

Dimarts serà una jornada que començarà amb molts bancs de boira i núvols baixos, després de les pluges de les últimes hores, tant a l'interior com a la façana costanera; una nuvolositat que es combinarà amb altres bandes de núvols alts i prims que deixaran un cel enteranyinat i un sol esmorteït, que podrà lluir en alguns moments del dia. A partir del migdia també s'hi afegiran nuvolades, que aniran creixent, sobretot al nord-est del país i en punts de muntanya com el Pirineu o la serralada prelitoral.

De pluja n'esperem poca, però sí que hi haurà alguns ruixats. D'una banda, durant la primera part de la matinada, pot fer el ronso algun xàfec entorn del delta de l'Ebre. Serà a la tarda quan la precipitació irregular pot anar caient a les comarques de Girona i la Costa Brava, així com en punts de la serralada pirinenca i prelitoral. No s'espera, ni de bon tros, que tingui res a veure amb la pluja tan intensa de les darreres hores.

Arc de Sant Martí al Vendrell (Santiago González)

La temperatura es manté estable

En la línia de les últimes jornades, els termòmetres es mantindran sense canvis importants. Fins i tot podran quedar un o dos graus per damunt respecte a aquest dilluns. Així doncs, a primera hora començarem el dia amb valors al voltant dels 12 i 16 graus, més baixes al Pirineu i més altes a la costa. Les màximes oscil·laran entre els 19 i els 23 graus.

 

I dimecres...

No acabarà de fer net, el temps; de nou, amb una jornada de cel variable, estones de núvols i també alguns ruixats dispersos i irregulars. Sobretot en punts de muntanya i del nord del país, la temperatura recularà un pèl.
