El solc d'aire fred responsable de la inestabilització del temps d'aquest inici de setmana, seguint la circulació general atmosfèrica d'oest a est, s'ha anat enretirant cap al Mediterrani i això ha fet que gran part dels núvols hagin marxat i s'hagin obert grans clarianes.

Més estones de sol

A primera hora del matí, el cel ja estarà poc ennuvolat en gran part de les comarques de Ponent, l'Ebre, el Camp de Tarragona o fins i tot del sud de Barcelona i de la Catalunya Central. Ara bé, els núvols es mantindran amb intermitències al Pirineu i, sobretot, al quadrant nord-est, a l'interior de les comarques gironines, on poden deixar un cel més tapat. A la tarda es mantindrà una situació semblant, però l'arribada d'alguns núvols alts i mitjans per les comarques de Ponent pot deixar un cel mig enteranyinat.

Si parlem de pluja, n'esperem més aviat poca i concentrada durant la seogna meitat del dia. Serà a partir del migdia i durant la tarda quan esperem algun xàfec i, fins i tot, alguna tronada en punts del nord-est, preferentment entre el Ripollès, la Garrotxa, Osona i la Selva, però també a la cara nord del Pirineu. Tot i que de manera local poden caure amb intensitat, ja no tindrem avisos activats del Servei Meteorològic de Catalunya i presentaran un caràcter molt més local.

Cel variable a Lles de Cerdanya 

La temperatura es recupera de dia

Durant les primeres hores del dia es mantindrà l'ambient fresc, fins i tot les mínimes encara han baixat una mica més. Això ha fet que els valors més elevats se situïn entorn dels 20 o 21 graus a la façana litoral, però que baixin dels 15 en bona part de l'interior. Al Pirineu caldrà una peça d'abric abans de sortir, ja que el mercuri només marcarà un dígit. A l'alta muntanya han baixat dels 5 ºC.

Al migdia, en canvi, la tendència s'invertirà i la temperatura pujarà amb més ganes. Hem d'esperar més màximes que arribin als 30 ºC. Les més altes, fins a 32 o 33 ºC, es registraran a l'interior de les Terres de l'Ebre.

I per la Diada

Es mantindrà el temps força tranquil, amb un matí de grans clarianes i una tarda on sí que creixeran algunes nuvolades en zones de muntanya. Poden descarregar algun ruixat al Pirineu i a l'interior del quadrant nord-est. La temperatura matinal es mantindrà amb pocs canvis, mentre que la diürna continuarà la tendència a l'alça.
