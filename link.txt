El temps del cap de setmana continuarà condicionat per l'anticicló de bloqueig, situat al nord de l'Atlàntic. A Catalunya tindrem una situació d'isòbares indefinides i una mica d'aire fred en altura. Desapareixeran el mestral i la tramuntana, i el vent anirà girant a sud.
 

Xàfec vist des del turó de les Bruixes(Jordi Llobera)

Dissabte, sol i xàfecs molt dispersos

Tret d'alguns bancs de boira o boirina matinals, sobretot a la depressió Central, i alguns núvols a primera hora als dos extrems de la costa, tindrem un matí de dissabte assolellat arreu.

A partir del migdia, la calor farà créixer nuvolades en punts de muntanya, al Pirineu, Prepirineu, la meitat nord de la serralada Prelitoral i a l'entorn dels Ports. Aquestes nuvolades poden descarregar alguns xàfecs dispersos poc intensos, que deixaran registres de precipitació molt poc abundants. Seran més probables al Pirineu oriental i l'interior del nord-est. 

Al final del dia, arribaran bandes de núvols prims des del sud, i també s'acumularan núvols baixos cap a la Costa Daurada.

El vent gira al sud

Com ja hem anticipat, el vent començarà a girar aquest dissabte. Fins a mig matí encara tindrem una mica de mestral moderat, amb una tramuntana més fluixa. Després, s'imposaran vents de sud.

Com que el vent de matinada no ha estat tan important com divendres, la temperatura mínima ha baixat cap al terç sud i en molts punts de l'Empordà. En canvi, ha pujat en altres zones ennuvolades del terç nord.

 

Per la seva banda, la temperatura màxima serà semblant a la de dissabte en general, però pujarà3 o 4 ºC pel Pirineu i pel prelitoral nord i baixarà de 2 a 4 ºC en punts de la Costa Daurada. Els valors més alts, de 27 o 28 ºC, es registraran a Ponent, a la Catalunya Central i a les Terres de l'Ebre.

Diumenge, més núvols de tarda temperatura cap amunt

Amb l'anticicló estancat al nord de l'Atlàntic, aquest diumenge s'anirà dibuixant una depressió al nord-oest peninsular. També augmentarà lleugerament l'aire fred per les capes altes de la troposfera. Arribaran més núvols de cara a la tarda, però tindrem moltes hores de sol i un ambient més calorós.

 
