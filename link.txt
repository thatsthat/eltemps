Aquest diumenge, la pertorbació que ha anat enviant núvols durant les últimes hores s'allunya de l'oest peninsular, en direcció a Madeira. Catalunya quedarà en una zona de pantà baromètric, el garbí tendirà a desaparèixer, i el temps serà més estable.

Més sol

Avui serà un dia de sol o amb estones de sol a una bona part del país, però amb alguns matisos. D'entrada, veurem alguns bancs de núvols baixos o boires a primera hora en fondalades d'interior. Es poden formar cap a la plana de Vic, la conca de Tremp, punts de la Catalunya Central, Ponent i la vall de l'Ebre. S'aixecaran al llarg del matí.

Per altra banda, el vent feble, de component marítim, aportarà humitat a la façana litoral. Serà en aquest sector arran de mar on es puguin formar núvols baixos. De moment, apareixeran més tard del previst inicialment. Augmentaran a la tarda, i seran més extensos cap al vespre, quan es repartiran per tot el litoral.

Per últim, també veurem bandes de núvols alts i mitjos al llarg del dia. En aquest cas, seran més freqüents per la meitat sud de Catalunya.

Temperatura diürna en ascens

Les temperatures de primera hora han pujat una mica per la costa central i sud, la Catalunya Central i el nord-oest, mentre que han baixat en alguns punts de Ponent, l'interior de les Terres de l'Ebre i el quadrant nord-est.  

Al migdia, la temperatura pujarà clarament, tret de la costa. Esperem pujades de 4 a 8 ºC al centre i oest de Catalunya, i també en punts del Pirineu. Els valors més elevats arribaran fins al voltant dels 27- 29 ºC per Ponent o a les Terres de l'Ebre, o en punts de la Catalunya Central. Es generalitzaran els valors propers als 25 ºC a la resta.

I dilluns...

Cel marcat pel pas de bandes extenses de núvols alts i mitjos, i pels núvols baixos a la costa cap al vespre. La temperatura encara pujarà una mica més. En el nivell de referència dels 850 hPa ens situarem uns 8 o 9 ºC per sobre de la mitjana, com es veu en el meteograma de la ciutat de Barcelona.

Meteograma de Barcelona(3Cat)
