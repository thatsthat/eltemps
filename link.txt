La setmana que ve estarà marcada per l'acció de tres borrasques atlàntiques consecutives, que s'acostaran fins a l'oest de la península Ibèrica. La primera entrarà pel golf de Cadis. A Catalunya arribarà dimarts. Abans, tindrem una jornada de transició, amb precipitació més dispersa.

Núvols en augment

Començarem el dilluns amb una matinada de núvols baixos abundants a l'oest de la Depressió Central, al Pirineu i a l'extrem nord-est. Es poden registrar precipitacions molt minses a l'extrem nord. A més a més, arribaran els primers núvols alts i mitjans per l'extrem sud.

Durant el matí el cel s'ennuvolarà per la meitat sud, mentre que serà més variable al nord-est i assolellat al nord-oest. Durant aquest tram del dia no esperem precipitacions. A la tarda, el cel acabarà tapat arreu. És probable que arribin alguns xàfecs dispersos per les Terres de l'Ebre i el sud del Camp de Tarragona. En qualsevol cas, deixarien quantitats poc abundants.

Glaçades febles, màximes en ascens

Un efecte de la proximitat de les borrasques atlàntiques serà el domini de vents de component sud, que faran remuntar la temperatura al llarg dels pròxims dies, com a tendència general. Això es pot veure al meteograma de la ciutat de Barcelona. A mitjans de setmana, començarem a estar per sobre de la mitjana climàtica per l'època.

Evolució de la temperatura a 850 hPa respecte a la mitjana a la vertical de Barcelona (GEFS / 3Cat)

En el cas concret de dilluns, esperem unes mínimes iguals o lleugerament més altes que les de diumenge. Això seria una bona notícia pel que fa a la possibilitat de glaçades tardanes que afectin els cultius, perquè seran febles a tot estirar en zones especialment sensibles. Al Pirineu, seran fortes.

Al migdia la temperatura escalarà 3 ºC o 4 ºC per l'oest, fins i tot més per les comarques de Ponent. Pujarà, però menys, per la Costa Daurada i l'Empordà, i serà molt semblant a la del dia anterior a la resta del nord-est. Les màximes voltaran els 15 ºC a Ponent i els 14 ºC a les Terres de l'Ebre, el prelitoral central i l'extrem nord-est.
 

I dimarts...

S'espera l'arribada del primer embat seriós de la setmana, amb pluja que arribarà des del centre peninsular. Probablement, afectarà les Terres de l'Ebre al matí i la resta del país entre la tarda i la nit. El dia començarà amb menys fred, i la cota de neu pujarà cap als 1.400 metres.
