Amb l'anticicló al nord del continent africà i unes baixes atlàntiques que circulen a una latitud superior a la de casa nostra, Catalunya queda dins un passadís de fronts atlàntics que hi arriben molt desgastats i que no són capaços de generar grans canvis en el temps. Ens porten alguns núvols, alguna ventada i a tot estirar algun ruixat feble. Una situació que es mantindrà els pròxims dies.

Sol, amb alguns núvols poc importants

Aquest dijous serà un dia de temps força estable, només amb algunes boires matinals en punts de la Depressió Central que s'aniran trencant amb el pas de les hores. També al matí, poden aparèixer alguns núvols baixos al Pirineu i al nord de Ponent, però no esperem que deixin precipitació.

Durant la tarda, es mantindrà l'ambient força assolellat a bona part del país, més enllà d'alguns núvols prims. Serà a la cara nord del Pirineu més occidental, on podrien acabar caient quatre gotes o flocs de neu per damunt dels 1.600 metres. Una precipitació molt feble.

El sol rere un arbre a Sant Fruitós de Bages (Josep Hernández)

Vent de ponent, que portarà els termòmetres fins als 20 ºC

El vent d'entre ponent i mestral es mantindrà a bona part de la meitat sud del país, i farà que l'ambient sigui més sec i que la temperatura es pugui tornar a enfilar amb ganes. Algunes ratxes superaran els 50 km/h.

La temperatura mínima pot baixar lleugerament al Pirineu, però es mantindrà amb pocs canvis a la resta, per la qual cosa serà una nit i matinada poc fredes en conjunt, tret d'algunes valls i fondalades a recer del vent i els núvols. La màxima, en canvi, podrà baixar al nord-est, però pujar a la Costa Daurada, on el vent de ponent arriba reescalfat.

Els valors pròxims als 20 graus sovintejaran a les Terres de l'Ebre i a gran part de la costa i prelitoral. També es podrà arribar als 17 o 18 ºC a Ponent o punts de la Catalunya Central.

I divendres...

Serà un dia amb un matí de cel mig ennuvolat i una tarda de més sol, amb una mica de mestral cap al Camp de Tarragona i les Terres de l'Ebre. Pot aparèixer alguna boira en punts de l'altiplà central durant les primeres hores del dia. La temperatura serà semblant, però amb una lleugera tendència a pujar, més marcada al Pirineu.
