Comencem la setmana amb una situació poc definida, amb una entrada de poques hores de mestral i tramuntana amb cops forts i amb una temperatura que anirà de baixa. Tindrem xàfecs, però molt dispersos i minsos. 

Sol i núvols

De matinada, s'acabaran de retirar els xàfecs pel nord-oest. El matí es presentarà mig ennuvolat per núvols baixos en punts del litoral i prelitoral, i també al Pirineu. No es descarta que pugui caure algun xàfec matinal per l'interior del nord-est. Farà sol a l'oest del país. 

De cara a la tarda creixeran nuvolades al llarg del Prelitoral, alimentades pel vent de sud-est, i també s'ennuvolarà més al nord del Pirineu. De nou, hi ha possibilitat d'alguns xàfecs dispersos, que deixaran quantitats minses, a l'interior del nord-est. Es mantindrà assolellat o poc ennuvolat a Ponent, la Catalunya Central, el Camp de Tarragona i les Terres de l'Ebre, tot i les nuvolades al Port.

Temperatura en descens

Durant la setmana, la temperatura tendirà a valors normals per l'època de l'any. Per tant, cal espera una calor canicular, però no condicions d'onada de calor. Fins i tot, per la segona meitat de la setmana, es preveu que baixin per sota de la mitjana. Així ho indica el meteograma de la ciutat de Barcelona. 
 

Meteograma de Barcelona (GEFS / 3Cat)

Dilluns, esperem una baixada de les mínimes per l'interior i un ambient semblant al litoral. Per tant, es mantindran molts valors tòrrids. El Servei Meteorològic de Catalunya ha activat un avís per calor nocturna per a la matinada de dilluns al litoral sud.

Pel que fa a les màximes, baixaran de manera clara en molts punts de la façana litoral i prelitoral, sobretot a la meitat nord. Les màximes més altes, a Ponent, a i l'interior de les Terres de l'Ebre i a la Catalunya Central, arribaran als 33 ºC, potser algun valor de 34 ºC. 

I dimarts...

Seguirem sense un domini clar d'anticiclons o borrasques, amb un cel poc ennuvolat en general però amb més presència de núvols baixos al litoral, potser amb algun xàfec de tarda al Pirineu. La temperatura pujarà lleugerament, tret del litoral i prelitoral sud, on es mantindrà o baixarà una mica. 

 

 
