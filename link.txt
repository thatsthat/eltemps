El temps d'aquest cap de setmana serà ben tranquil. Més enllà d'una tímida cua de front, no tenim cap pertorbació important a la vista, per la qual cosa hem de preveure sol, amb el permís d'alguns núvols, i també una temperatura que serà alta i ens farà parlar d'un ambient càlid i estiuenc. Les màximes més altes podran arribar a la marca dels 35 ºC.

Dissabte, jornada de sol amb pocs matisos

El cap de setmana començarà amb un dissabte de temps assolellat, amb el permís d'algunes pinzellades de núvols prims poc importants. També poden fer acte de presència alguns intervals de núvols baixos a trams de la façana costanera, en especial als seus dos extrems i durant el principi i el final del dia, quan es poden estendre també en altres indrets del nord-est de Catalunya.

A la tarda també pot aparèixer alguna nuvolada en punts del Pirineu, però no tindrà l'empenta necessària per créixer amb energia. Així doncs, no esperem ruixats. Sí que al vessant nord del Pirineu, entre l'Aran i nord del Pallars, els núvols baixos aniran a més a mesura que avanci del dia, i aquí no és impossible que caiguin algunes gotes o algun ruixat feble.

Ambient càlid i estiuenc

La temperatura de primera hora es mantindrà sense canvis a destacar. Repetirem les nits tropicals de 20 o 21 graus en diversos trams de la costa i en general començarem el dia amb mínimes d'entre 14 i 19 ºC, més baixes al Pirineu.

La màxima farà encara un pas més respecte a divendres i l'ambient serà estiuenc arreu del país. El termòmetre es mantindrà sense variacions a la costa, però pujarà un parell de graus en zones interiors. A la cara nord del Pirineu, amb més núvols, la temperatura sí que pot recular.

Les màximes es mouran entre els 27 i 33 en general, però poden arribar fins als 34 ºC a punts de la Catalunya Central i fregar els 35 o 36 ºC a l'interior de les Terres de l'Ebre i a les comarques del pla de Lleida. A la costa els valors quedaran per sota d'aquestes xifres però amb un ambient que serà més humit i per tant també més xafogós.

Diumenge, es manté la tranquil·litat i el cel poc ennuvolat

Diumenge serà un nou dia dominat pel sol, però també amb núvols baixos a les comarques gironines que poden deixar un cel a estones mig ennuvolat. A les hores centrals del dia creixeran nuvolades d'evolució en zones de muntanya inofensives, que no esperem que deixin precipitació, a tot estirar alguna gotellada entorn de l'Alt Ripollès.

Durant la matinada, el pas d'una petita i desgastada línia frontal reforçarà el vent de tramuntana a la zona del cap de Creus, que anirà perdent pistonada al llarg del dia, però alterarà la situació marítima al sector de la Costa Brava, amb àrees de forta maror. A la resta s'imposarà el vent de component sud, la marinada, que ens pot deixar algunes ratxes moderades.

Cel serè a Orís (Ferran Núñez)

La temperatura mostrarà una lleugera tendència a la baixa, sobretot pel que fa a la màxima. A primera hora perdrem algunes dècimes o un parell de graus en general, tot i que en alguns sectors com la costa aquest descens serà ben poc notori. Arrencarem l'últim dia de la setmana amb valors de temperatura entre els 15 i els 19 ºC, repetint els valors tropicals a la costa.

La màxima baixarà de manera més clara, sobretot cap al prelitoral, el Camp de Tarragona, la Catalunya Central i el nord-est, on podran perdre fins a 4 o 5 graus. Temperatura estable, en canvi, cap al nord-oest del país. En qualsevol cas les màximes es mouran entre els 25 i els 32 ºC i arribaran fins als 34 a les comarques de Ponent.

I dilluns...

Tindrem pocs canvis meteorològicament parlant, un nou dia de sol tot i el pas de bandes de núvols prims o d'alguna nuvolada de tarda i una temperatura que es mantindrà amb valors elevats al migdia, per damunt dels 30 ºC a diversos punts de l'interior, després d'una nova nit que haurà estat tropical a la façana litoral.
