Comencem una setmana que es presenta sense grans sotracs meteorològics, però tampoc amb una estabilitat absoluta. De moment, dilluns serà un dia anticiclònic, matisat per la proximitat d'una cua frontal i per l'augment d'aire fred per les capes altes atmosfèriques. El gir dels vents cap a llevant afavorirà la presència de més nuvolositat.

Cel variable

Es presenta un dilluns de cel variable, amb una barreja de sol amb núvols alts i mitjans, que aniran circulant d'oest a est al llarg del dia, i amb núvols baixos, que començaran a guanyar terreny des de la façana litoral. A primera hora, els núvols més compactes es concentraran a l'extrem nord-est i al sud de les Terres de l'Ebre. Amb el pas de les hores, s'aniran estenent per altres punts del litoral i prelitoral. Durant la tarda també apareixeran nuvolades al Pirineu i Prepirineu. Probablement, a última hora, pugui caure algun xàfec cap a la Vall d'Aran. Tampoc seria impossible a punts de les Terres de l'Ebre.

Temperatura al voltant de la mitjana

Durant els pròxims dies, la temperatura en el nivell de referència dels 850 hPa se situarà en valors més o menys normals per l'època de l'any. En la superfície, tindrem petites pujades o baixades. Per començar, dilluns pujarà la temperatura de primera hora gairebé arreu, tret de punts del Camp de Tarragona i de l'Ebre, mentre que la màxima pot pujar lleugerament per l'oest de Catalunya i baixar dos o tres graus en punts del litoral i prelitoral. Assolirem els 25 ºC cap a Ponent i les Terres de l'Ebre i els 24 ºC en punts del prelitoral central o el Camp de Tarragona.

I dimarts...

Tot i que estarem sota el domini de les altes pressions, augmentarà la inestabilitat per les capes altes atmosfèriques, i el resultat de tot plegat serà un cel més ennuvolat i més possibilitat de xàfecs irregulars, tant al Pirineu com a altres punts del país. Veurem com s'acaba configurant la situació meteorològica per confirmar l'abast del primer tast de precipitacions de la setmana. 
