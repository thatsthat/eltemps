Tenim al davant, com a mínim, quatre o cinc dies més d'anticicló fort. Un centre d'altes pressions d'uns 1030 hPa, que s'allarga des de l'Atlàntic fins al mar Negre. Veurem si, més enllà, l'anticicló trontolla i deixa pas a alguna pertorbació amb cara i ulls. A hores d'ara, tot sembla indicar que acabarem l'any amb calma meteorològica.

Sol i boira

Amb aquest gran condicionant anticiclònic, continuarem dominats pel sol o la boira, com ha passat durant els últims dies. Bancs de boira que seran més extensos per l'oest de la depressió central i la vall de l'Ebre, i que seran localment gebradors i persistents. Com a petita novetat, esperem la formació de núvols baixos o algun banc de boira també en punts de l'extrem nord-est, més probables a partir del vespre. Fora de les fondalades emboirades, el cel es mantindrà assolellat.

Ambient fred

La situació meteorològica tan estacionària farà que les temperatures, si fa no fa, siguin molt semblants a les del cap de setmana, amb petites pujades o baixades locals. Així, es mantindran les constants de fred matinal, amb glaçades repartides per molts punts d'interior, i un fort contrast al migdia entre els indrets assolellats, amb màximes de fins a 15 o 16 ºC, i els llocs emboirats, on tindran un ambient molt fred.

I dimarts...

L'últim dia de l'any també serà anticiclònic, tot i que és possible que estigui situat de manera que entri més humitat des del mar, i això faci augmentar els núvols baixos a la façana costanera. Sol i boira, localment persistent, acabaran de definir la jornada. Les temperatures es mantindran, grau amunt, grau avall. Per tant, la nit de Cap d'Any serà freda o molt freda. Amb l'ajuda del meteograma de la ciutat de Barcelona, podem veure com la temperatura es mantindrà, com a mínim fins a mitjan gener, al voltant dels valors habituals per a l'època. 

Meteograma de la ciutat de Barcelona (3Cat / GEFS)
