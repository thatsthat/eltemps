Després del pas d'un petit embossament d'aire fred aquest dilluns que ha fet reactivar els xàfecs i les tempestes, de cara a avui el temps encara no farà net, tot i que esperem precipitacions menys intenses i menys extenses. El vent del nord farà baixar el termòmetre matinal i garantirà un temps més estable al sud del país.

Temps assolellat al sud, però més núvols al nord

Serà un dia assolellat a les Terres de l'Ebre, al camp de Tarragona, a les Terres de Ponent o en bona part de les comarques de Barcelona. En canvi, cap a la cara nord del Pirineu el cel es mantindrà ennuvolat durant tot el dia. A la resta del Pirineu i Prepirineu i cap a les comarques de Girona tindrem un cel variable, amb nuvolades que creixeran sobretot a partir del migdia. Tot plegat, amb el permís de les boires matinals que es trencaran ràpidament.

Per tant, serà al terç nord del país on haurem de tenir el paraigua a prop. D'una banda, hem d'esperar precipitacions febles i intermitents entre la Vall d'Aran i el nord del Pallars, amb una cota de neu d'uns 2.400 metres. Durant el matí no seria impossible que es reporudeixi algun ruixat puntual entre les comarques de Girona i Barcelona, però els esperem sobretot durant la segona meitat del dia en forma de xàfecs més aviat locals a cavall del Ripollès, Osona, la Garrotxa i la Selva. És possible alguna tronada.

Paisatge primaveral des de Sant Fruitós de Bages mirant a Montserrat (Josep Hernández)

Termòmetres amb tendència a recular, amb vent del nord

També serà un dia de tramuntana al nord del cap de Creus i de mestral cap a les Terres de l'Ebre, que bufaran amb algunes ratxes que poden superar els 70 km/h. Amb aquesta entrada de vent del nord hem d'esperar una clara reculada del termòmetre a primera hora, que serà menys o gens notòria a la línia de la costa, però que podrà ser d'entre 3 i 6 graus a bona part de les comarques interiors, puntualment més, després d'unes mínimes de dilluns que han quedat altes.

Al migdia, la temperatura tendirà a recular al Pirineu i a les comarques del nord-est, però pujarà a les Terres de l'Ebre i a la costa del Camp de Tarragona i sud de Barcelona a causa del vent de mestral, i de fet aquí es podran assolir els 30 ºC, igual que en sectors del pla de Lleida. A la resta es mantindran sense canvis a destacar, amb valors d'entre 22 i 28 ºC en conjunt.
 

I dimecres...

Hem de preveure una jornada de temps assolellat, només amb algun núvol prim ben poc important i a la tarda algunes nuvolades que poden créixer a l'àrea pirinenca i en alguna altra zona de muntanya. Difícilment arribaran a deixar ruixats, potser algun de molt local entre l'alt Ripollès i l'alta Garrotxa. La temperatura es mantindrà sense canvis. Durant la matinada i primera hora del matí es mantindrà el vent del nord als dos extrems del país.
