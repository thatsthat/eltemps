L'entrada d'aire més fred dels últims dies a poc a poc anirà perdent intensitat, de manera que les temperatures tan negatives de les hores nocturnes s'aniran moderant. Ara bé, serà un ascens dels termòmetres lent i progressiu, i per a la propera matinada encara està activat l'avís per fred intens per part del Servei Meteorològic de Catalunya a tot el país.
 

Cel serè amb ben pocs núvols

El cel serè tornarà a permetre una nova nit i matinada molt fredes. De dia també s'imposarà l'ambient assolellat, però sí que podran fer acte de presència algunes pinzellades de núvols alts i mitjans ben poc importants. La baixa humitat continuarà propiciant una bona visibilitat, sense l'aparició de boires matinals.

També es mantindrà una mica de tramuntana al nord de l'Empordà i de mestral a l'Ebre, febles amb algunes ratxes moderades.

Cristalls de gel a la finestra a Caldes de Malavella(Montse Talleda)

Molt fred a primera hora

L'ambient de primera hora tornarà a ser gèlid, amb glaçades que s'estendran a bona part de l'interior, encara que en alguns casos seran una mica menys intenses. Tot i així, serà un altre matí per abrigar-se, perquè de nou trobarem alguns valors per sota dels -5 graus.

De dia, el termòmetre també es voldrà recuperar un parell de graus i més poblacions assoliran els 10 graus de màxima. En alguns casos podran fregar els 15 a la façana litoral i al prelitoral.

Risc de glaçades dimecres al matí (Model WRF / TVC)

I dijous...

El temps tendirà a inestabilitzar-se amb un gir de vents més agregalats, que aportaran núvols que aniran penetrant de la costa cap a l'interior. Fins i tot cauran algunes precipitacions a punts del nord-est, amb la cota de neu entorn dels 800 metres. Tampoc es descarta algun ruixat en altres trams de la costa com el Delta de l'Ebre. El mar s'anirà removent, amb maregassa a la Costa Brava.
