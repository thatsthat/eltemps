Portem uns dies sota la influència de la dorsal anticiclònica, i per això el temps s'ha mantingut relativament estable. Ara bé, l'arribada d'una mica més d'aire fred en altura de cara a avui dimecres, i també dijous, farà que tignuem més núvols i reapareixin els característics ruixats i xàfecs de tarda d'aquesta època de l'any, la primavera. Serà aleshores quan la temperatura recularà una mica abans de tornar a disparar-se de cara al cap de setmana.

Matí de clarianes, tarda de xàfecs al nord

El matí serà de sol en general només amb algunes pinzellades de núvols prims decoratius i alguns núvols baixos enganxats a la façana costanera i punts del prelitoral, més gruixuts als seus dos extrems, entorn de l'Empordà i la Costa Brava i també al sector del delta de l'Ebre. Potser fins i tot en forma de boires costaneres.

Serà a partir del migdia quan s'inflin més nuvolades en zones de muntanya, sobretot de la meitat nord del país, que acabaran descarregant, aquest dimecres sí, ruixats, xàfecs i fins i tot alguna tempesta. Seran més probables al Pirineu, Prepirineu, nord de la Catalunya Central i també a la serralada transversal. De manera més local, podrien afectar també alguna altra zona del prelitoral i del nord de les comarques de Ponent. Al vespre i primera hora de la nit, podrien arribar fins a la Costa Central. La cota de neu estarà al voltant dels 2.400 metres.

Nuvolades de tarda des de la Garriga (Marc Solé)

Termòmetre amb pocs canvis

La temperatura es mantindrà sense canvis importants en general. Hem arrencat el dimecres amb valors de temperatura mínima d'entre 7 i 13 graus i sense pràcticament cap glaçada al Pirineu, tampoc a l'alta muntanya.

Al migdia els termòmetres tornaran a sobrepassar els 20 ºC amb facilitat a diversos indrets de l'interior. Arribaran als 24 ºC a la Catalunya Central, les Terres de l'Ebre o la conca de Tremp i fins als 25 o 26 ºC a les comarques del pla de Lleida.

I dijous...

Serà una jornada en què els núvols es faran més presents i les estones de sol aniran a menys. De matinada cauran alguns plugims irregulars i a la tarda repetirem xàfecs al nord del país i localment altres zones de muntanya interior. La temperatura nocturna serà poc freda i de dia tindrà tendència a quedar més baixa. 
