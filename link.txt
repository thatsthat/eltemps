Aquest dissabte, una depressió i l'aire fred en altura influiran en el temps. Es mantindrà un ambient típicament primaveral, amb cel canviant i ruixats que s'intensificaran durant la tarda. La posició del petit centre de baixes pressions provocarà canvis en la direcció del vent. Després d'un divendres dominat pel vent de gregal, que ha portat mar alterada, aquest dissabte el vent serà més suau i les onades disminuiran ràpidament d'altura.

Mammatus (José Manual Moscoso)

Avís d'intensitat de precipitació

Aquest dissabte serà un dia canviant, amb ruixats i algunes tempestes de tarda. Al matí, el cel estarà bastant carregat de núvols i també boires, sobretot cap a la façana litoral i al centre del país. Podrien caure alguns plugims molt locals. 

A partir del migdia, arribaran més precipitacions: cauran xàfecs al Pirineu, al Prepirineu, en moviment cap a la Catalunya Central, i també al prelitoral. Seran d'intensitat localment forta, i acompanyats de tempesta i calamarsa. Al Prepirineu es poden acumular registres puntuals de fins a 30 mm. La cota de neu es mourà al voltant dels 2.000 metres.

S'ha activat l'avís d'intensitat de precipitació --entre les 14.00 i 20.00-- durant la tarda de dissabte a bona part de les comarques interiors de Barcelona i al Solsonès. Es tracta d'un perill moderat, 1/6, poden acumular-se més de 20 mm en 30 minuts. Els xàfecs aniran acompanyats de tempesta i de calamarsa o pedra petita.

El vent serà molt més fluix i les onades disminuiran d'alçada ràpidament al llarg del dia. Passarem de la forta maror o maregassa del divendres a maror arreu del litoral. 

La temperatura variarà segons la comarca

La temperatura variarà segons les comarques. Les mínimes han estat més baixes en general, amb una baixada de fins a 4 o 5 ºC en punts e l'oest. En canvi, han pujat en moltes comarques del nord-est.

Durant el dia, les temperatures màximes seran més baixes a les comarques de Lleida i al Pirineu, i en punts del litoral central, mentre que seran més altes a les comarques de Tarragona i Girona. Els valors màxims oscil·laran entre els 18 i els 23 graus, amb la possibilitat que a les Terres de l'Ebre s'assoleixin els 25 graus.  

I diumenge, més sol

Diumenge al matí es preveu un temps majoritàriament assolellat, amb algunes bandes de núvols al terç nord, petits plugims al vessant nord del Pirineu i algunes boires en punts interiors.

A partir del migdia s'esperen ruixats locals a l'interior de Girona, al nord de les comarques de Barcelona i a les zones del Pirineu i Prepirineu. Aquests ruixats seran febles i esporàdics. La cota de neu es mantindrà al voltant dels 2.400 metres. Pel que fa a les temperatures, es preveu que augmentin, especialment durant les hores centrals del dia, amb màximes que podrien arribar fins als 28 graus cap al nord-est.
