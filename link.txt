Després de dos dies de pluges que han descarregat entre 50 i 70 l/m² en algunes zones del sud del pla de Lleida, de les Terres de l'Ebre i del Camp de Tarragona, arriba un dia amb el temps més estable. Tot i així, divendres tornarem a obrir el paraigua.

Cel variable a Altafulla (Montserrat Las)

Sol, boires i pocs ruixats

El dia es llevarà amb sol, però també amb núvols baixos o boires al pla de Lleida, a la Catalunya Central o a l'entorn de Girona. De fet, a la matinada, hi haurà alguns ruixats puntuals entre el Maresme i la Selva, restes de la inestabilitat de dimecres. A partir del migdia, el cel quedarà variable a tot el Pirineu, Prepirineu i a les comarques de Girona, mentre que a la resta del país predominarà el sol amb teranyines de núvols prims. A la tarda, s'esperen alguns ruixats febles al Pirineu oriental, punts de la Costa Brava i al massís dels Ports. Serà a darrera hora del dia quan tornarem a girar el cap cap a Aragó per veure l'arribada de nous ruixats que entraran a Catalunya durant la matinada de divendres.

Màximes de 30 ºC

La presència del sol afavorirà que les temperatures pugin entre 2 i 6 graus segons l'indret, cosa que farà que les màximes més elevades del dia arribin als 30 ºC a poblacions de les Terres de l'Ebre i del litoral central i sud.

I els propers dies...

Divendres tindrem un altre dia insegur amb ruixats a la meitat oest del país. El cap de setmana serà més estable, assolellat i més càlid.

 
