El cap de setmana estarà marcat, encara, per la borrasca Martinho, amb un bon reforç d'aire fred en altura. El centre de la pertorbació es mourà entre la Bretanya i el golf de Biscaia, però el seu radi d'acció serà gran i enviarà noves bandes de núvols i precipitacions cap a Catalunya.

El riu Freser a Campdevànol (Joel Bares)

Pluja poc abundant

Esperem un dissabte de cel força ennuvolat, sobretot durant la primera part del dia per l'oest. Veurem algunes clarianes matinals i durant les hores centrals del dia, però seran transitòries. La pertorbació anirà generant diverses línies de núvols durant tot el cap de setmana. El dia ha començat amb boira al litoral nord i precipitació pel nord-oest. Durant el matí, la pluja arribarà, de manera dispersa i poc abundant, a tot el quadrant nord-est. La cota de neu voltarà els 1.700 metres, i anirà baixant cap als 1.500 metres.

Durant la segona part del dia, els xàfecs es retiraran pel litoral i prelitoral, però arribaran de manera molt dispersa. Per altra banda, seguirà plovent al vessant sud del Pirineu occidental, que és on tindrem els registres més abundants al final del dia. A la resta, parlarem de pluja molt poc abundant. Aquest és el càlcul que en fa el model WRF.

Pluja prevista en 24 hores per a dissabte (WRF / 3Cat)

Temperatura i vent

A primera hora hem tingut temperatures entre 2 °C i 6 °C més baixes que les de divendres en general. Les glaçades s'han localitzat a alta muntanya.

Les temperatures màximes baixaran per les Terres de l'Ebre, zones de Ponent i del Camp de Tarragona. Els valors més alts arribaran als 17 o 19 °C per l'Empordà, el prelitoral Central i el sud de les Terres de l'Ebre.

 El vent de component oest i sud-oest deixarà alguns cops forts al litoral central i nord. Es manté un avís per onatge del Servei Meteorològic de Catalunya. També tindrem fortes ratxes de vent al Pirineu, sobretot durant la primera part del dia. 

Recordem que està en prealerta el pla Allaucat per un perill d'allau fort al Pirineu.

Actualització de la prealerta del pla #ALLAUCAT:

⚠️ Perill d'allaus fort (4 de 5) a la Franja Nord Pallaresa, Ribagorçana-Vall Fosca, Pallaresa, Vessant Nord del Cadí Moixeró i Ter-Freser.@ICGCat @bomberscat#ProteccióCivil https://t.co/70nU6PO2Lw pic.twitter.com/mZ7I0T0K4B
 Protecció civil (@emergenciescat) March 21, 2025

Diumenge, més precipitacions

L'últim dia de la setmana també estarà condicionat per la pluja. Arribarà un nou front. En aquest cas, pot arribar amb quantitats de precipitació més generoses, i en forma de ruixats més intensos, en més indrets de la meitat nord.
