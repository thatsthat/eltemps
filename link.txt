Comença una setmana que estarà marcada per un anticicló atlàntic i una gran zona de baixes pressions, amb diversos centres d'acció, que abastaran una gran part del centre i nord d'Europa. Amb aquesta situació, a casa nostra bufarà una mica de tramuntana, amb algun cop fort, i també mestral fins al migdia.

Núvols baixos i boira

El temps estarà marcat per tres elements: el sol, alguns núvols prims i els núvols baixos. Quatre, si separem la boira dels núvols baixos. Precisament, boira i núvols baixos tindran més protagonisme, sobretot al llarg de la depressió central i també al quadrant nord-est, fins i tot al litoral, entre el Baix Empordà i la Costa Central. Durant el matí, és possible que deixin anar algun plugim. Les boires interiors s'aniran aixecant, però la nuvolositat de la costa i el prelitoral d'entre el sud de la Costa Brava i el nord de la Costa Central es mantindrà al llarg del dia, alimentada per una mica de rebuf, de vents de component marítim.

A la resta de Catalunya farà sol, tot i que es veurà matisat a estones pel pas d'alguns núvols alts i mitjans.

Temperatura en descens pel nord-est

La temperatura de primera hora baixarà lleugerament, tret de les comarques de Ponent, punts ventosos de les Terres de l'Ebre, el Camp de Tarragona i la costa empordanesa. La temperatura del migdia baixarà 3 o 4 ºC per punts del nord-est i la Costa Central, per la presència de núvols baixos persistents. A la resta, la màxima pot baixar lleugerament. Mantindrem valors de 22 ºC per la Costa Daurada i punts de l'Ebre, i d'uns 20 ºC per Ponent, si acaba aixecant-se la boira, i la meitat sud del prelitoral central. Molts punts d'interior més condicionats per la boira o els núvols baixos no passaran dels 14 o 15 ºC.

I dimarts...

Es mantindrà un cel variable pel pas de bandes de núvols i presència de boira i núvols baixos. La temperatura diürna pujarà en punts de Ponent i el litoral i prelitoral central, on bufarà vent de l'oest.

 
