Aquest dimarts a la tarda la pluja es va acabar animant, coincidint amb l'arribada d'un sistema frontal que al trobar-se amb un flux de vent més aviat humit procedent del mar Mediterrani, va acbar generant alguns ruixats intensos a punts de l'oest del país; els més importants, cap al l'altiplà Central, on els registres van arribar a superar els 50 mm.

Algun ruixat a l'oest

Durant el matí el cel estarà variable a tot arreu, d'una banda amb núvols alts i prims que deixin a estones un cel mig enteranyinat, però que també deixaran entreveure el sol, i de l'altra, amb núvols baixos. A l'oest del país serà on siguin més espessos i on fins i tot s'hi pugui deixar escapar algun ruixat, per exemple, cap a les Terres de l'Ebre o a punts de les comarques de Ponent.

A la tarda els núvols tendiran a ser més trencats i gaudirem de moltes estones de sol, però creixeran algunes nuvolades al Pirineu i també a punts del Prepirineu, així com altres zones de l'interior, preferentment de muntanya, com ara la serralada prelitoral. És possible que deixin escapar algun xàfec local. 

Cel variable a Llívia (Laura Cristel)

Pocs canvis a la temperatura

La temperatura es mantindrà sense canvis significatius, per bé que la mínima ha baixat una mica al nord-.est i s'ha mantingut sense canvis o lleugerament més alta a la resta. Pocs canvis a les màximes, si fa o no fa com aquest dimarts.

Unes variacions poc remarcables que han fet que aquest dimecres el dia comenci amb temperatures entre els 13 i 17 graus en molts casos, mentre que a les s'ha tornat a baixar dels 10 graus a les valls i fondalades pirinenques i dels 5 a l'Alta Muntanya. Al migdia, els termòmetres de la costa s'igualaran amb els de bona part de l'interior, o sigui que moltes màximes quedaran entre els 19 i els 23 graus.

I dijous...

El cel quedarà més obert i tindrem moltes més estones de sol, tot i que apareixeran boires matinals a diversos punts de l'interior. Algun ruixat de tarda al nord del país, a l'espera de confirmar possibles canvis més importants de cara a divendres i dissabte.
