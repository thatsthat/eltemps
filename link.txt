Temps una mica més estable, és a dir, amb núvols menys abundants i menys gruixuts. Ens trobarem entre dues pertorbacions, una que marxa cap a Itàlia i una altra que, a poc a poc, s'acosta per l'Atlàntic cap a la península Ibèrica. Aquesta situació facilitarà que arribi una massa d'aire una mica més càlida i impulsi les temperatures amunt, que s'acostaran als valors normals d'aquesta època de l'any, especialment de dia. Més clarianes que les darreres 24 hores, més estones de sol i en algunes zones es podrà gaudir més de la platja, si bé costarà passar dels 25 o 27 graus a la línia de la costa.

Dia de platja a Palafrugell (Andreu Colls)

De tota manera venim de l'entrada d'aire fred que per les capes altes de la troposfera es va escolar des dels Alps cap al golf de Lleó (avui la bossa freda marxa cap a Ligúria i els Alps Orientals). Per tant, es manté la inèrcia d'una matinada fresca a l'interior i suau a la costa, fins i tot freda al Pirineu, les muntanyes de Prades i a punts de la Catalunya Central, el Montseny i les Guilleries. Veure sortir el sol aquest dia de Sant Joan serà una mica més atípic que altres anys, sense la calor en hores nocturnes d'altres anys. Cal abrigar-se de matinada i a primera hora del matí. Al Pirineu hi haurà mínimes de 5 a 10 graus, amb valors de 0 a 5 ºC als cims més elevats de la serralada. A la costa, mínimes de 15 a 19 graus.

 

Matinada típica de maig (WRF TVC)

 

Mig ennuvolat, sol i núvols amenaçadors a poques zones

Matí variable, amb nuvolades a la Vall d'Aran, la costa i el prelitoral. Potser hi haurà més clarianes al nord de la Costa Brava i al sud de les Terres de l'Ebre. Alguns núvols baixos, boirines o boires a la Catalunya Central, el Prepirineu i al prelitoral. Més estones de sol o cel clar al Pla de Lleida, al seu sector prepirinenc i a zones interiors i del sud de Tarragona.

 

El núvols d'ahir es poden repetir, però menys gruixuts i amb més clarianes (Eva M. Carbajo)

A la tarda pot caure alguna pluja minsa o xàfecs aïllats al Prepirineu, interior de Girona i al nord de Barcelona. Serien llocs com el Prepirineu, el Ripollès, Osona, Garrotxa i les Guilleries on amb més probabilitat hi pot arribar a ploure. Costarà passar de 5 a 10 litres/m2.

Ben poca pluja a punts del nord (WRF TVC)

Temperatures amunt

L'ambient es torna una mica més càlid per la retirada de la mica d'aire fred que ens va acompanyar durant la jornada de diumenge. Si bé de bon matí farà fresca a tot l'interior, al migdia l'ambient serà agradable o calorós amb unes màximes que s'enfilaran cap als 30 /32 ºC als indrets més càlids del país, que correspon a Ponent i a l'interior de les Terres de l'Ebre. No es descarta algun valor puntual de 33 ºC. Al centre i nord del país costarà passar dels 28 graus. 

I els pròxims dies...

Les temperatures pujaran clarament per una nova entrada de vent de sud i, a la vegada, arribarà temps insegur amb ruixats i tempestes durant les tardes. Màximes de 30 a 35 graus a l'interior. Dimarts i dimecres a la tarda hi haurà tronades al Pirineu i a punts de Lleida o la zona dels Ports i el Matarranya. Refrescarà i podria ploure més el proper dijous, especialment a l'interior i al Pirineu, no tant a la costa.
