Juliol arrenca de la mateixa manera que va acabar el juny, amb una calor desbocada. Una onada de calor que s'allargarà fins dimecres a l'Empordà i a l'oest del país. Ja duem set dies amb màximes de 40 ºC o més aquesta temporada i, de nou, tornarem a assolir aquesta xifra.

Cel serè i calor a la Roca del Vallès (Marc Solé)

Calor desfermada

Les temperatures variaran poc respecte als valors de dilluns. Per començar, la matinada serà de mal dormir a gran part del litoral i del prelitoral, amb mínimes que no baixaran dels 25 ºC, el que es considera nit tòrrida. En el cas de Barcelona sumarà la seva 12a nit tòrrida consecutiva, des del 20 de juny.

S'esperen màximes a l'interior entre els 37 i 39 ºC, si bé cap des de la conca de Tremp fins al Baix Ebre les temperatures assoliran valors de 40 ºC o més. Al litoral la calor collarà fort, amb màximes que tocaran els 35 ºC.

Mapa d'avisos per calor (Meteocat)

Del sol als ruixats

Tenim una estabilitat tan marcada que les pertorbacions més properes es troben a milers i milers de quilòmetres de casa nostra, cap als Països de l'Est. Només neixen les nuvolades i descarreguen els ruixats fruit de la mateixa calor tan intensa, com passa al Pirineu i als Alps. Si bé el matí serà assolellat, a la tarda apareixeran alguns ruixats dispersos i localment moderats al Pirineu i al Prepirineu. No es descarta que algun ruixat arribi a l'altiplà de la Segarra o al nord de la Noguera.

I dimecres, calor menys extrema

Si bé a la meitat nord del país baixaran clarament les temperatures, a la resta es notarà ben poc. Tot indica que serà el darrer dia de 40 ºC a Ponent. Farà sol al matí i hi haurà ruixats i tempestes durant la tarda al terç nord del país.
