L'embat fort de la borrasca Jana, l'hem tingut el cap de setmana, però aquesta pertorbació encara no ha dit l'última paraula. Durant uns dies, continuarem sota el seu influx. Per començar, aquest dilluns ens portarà més núvols i també nous xàfecs. La previsió, però, esdevindrà una mica més caòtica, perquè no vindrà cap front organitzat.

Cel canviant, pluja irregular

La previsió indica que tindrem un cel canviant, amb trànsit de núvols que es mouran de sud-oest a nord-est i nuvolades d'evolució en els eixos de muntanya. Previsiblement, tindrem tímides precipitacions de matinada i matí al vessant sud del Pirineu occidental. La cota de neu voltarà els 1.400 metres.

A partir del migdia, les nuvolades s'animaran més, i es desenvoluparan nous ruixats, més aviat poc intensos, que apunten al Pirineu i Prepirineu, i al prelitoral. Algun model també indica la possibilitat de xàfecs intermitents entre el litoral central i el sud de la Costa Brava, però no tots els mapes ho corroboren. Caldrà seguir les actualitzacions.

Baixada de la temperatura mínima

Notarem una baixada de la temperatura de primera hora al Pirineu i a tot el quadrant nord-est, on tindrem 3 o 4 ºC menys en general, fins i tot més a punts de l'Empordà, Osona, el Moianès... En canvi, baixarà poc per Ponent, el Camp de Tarragona o les Terres de l'Ebre.
 

Pel que fa a les màximes, seran semblants a les de diumenge al litoral i prelitoral, i lleugerament més altes per l'oest. On més pujaran serà a l'interior de les Terres de l'Ebre. Els valors més alts quedaran al voltant dels 18 ºC en aquest sector i al prelitoral central, i també a l'Alt Empordà, on bufarà vent del sud moderat durant les hores centrals del dia.

I dimarts...

Dimarts, l'ull de la pertorbació Jana, molt afeblida, ens passarà per sobre. Per tant, no tanquem l'aixeta i esperem nous xàfecs irregulars, més probables a punts de l'oest i zones de muntanya. Els registres, però, seran poc abundants.
