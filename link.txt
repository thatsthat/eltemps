Aquest diumenge, l'ull de la pertorbació es desplaçarà cap al golf de Lleó, i això portarà un canvi de dinàmica de vents del sud a vents del nord. Entrarà més aire fred per les capes altes, i la baixada de la temperatura també començarà a notar-se en cotes baixes. Continuarà el risc de xàfecs. El Servei Meteorològic de Catalunya ha activat un avís per intensitat de pluja. 

Sant Joan de les Abadesses(Guillermina González)

Xàfecs i tempestes

L'aspecte del cel canviarà amb freqüència aquest diumenge, que ha començat força ennuvolat i amb una primera tongada de pluja localment intensa, tindrà estones de clarianes i continuarà amb la dinàmica de nuvolades d'evolució.

 

Bon dia! Tongada de pluja de matinada #Radar @meteocat 📷Podeu seguir el temps actual a la secció "Quin temps fa ara?" al portal d'@eltempsTV3 ➡ https://t.co/x9cQfxOSHX #ElTemps3Cat @jjanue pic.twitter.com/G17Az3BJ8O
 Alberto Alcántara (@alcantara_alb) May 4, 2025

Entre el matí i el migdia, els xàfecs poden afectar de manera dispersa punts d'interior del país, seguint una direcció de sud-oest a nord-est. Es podran registrar nous fenòmens puntualment  intensos i amb tempesta. A la costa, no es pot descartar alguna gotellada fugaç, però seria menys probable en general, tret de l'Alt Empordà, on sí es calcula que pugui arribar alguna tempesta més forta pels volts del migdia.

De cara a la tarda, seguiran generant-se ruixats, principalment en punts d'interior, prelitoral, Prepirineu i Pirineu. Cap al vespre passaran a moure's de nord-oest a sud-est. D'aquesta manera, podrien arribar amb més probabilitat al litoral del nord-est. Tot això dependrà de com vagi avançant l'ull de la pertorbació.

En qualsevol cas, els xàfecs i les tempestes seran localment forts i anar acompanyats de pedra o calamarsa. Localment, alguns registres seran de 15 a 20 mm i, de manera molt més aïllada, se superaran els 30 mm. La cota de neu baixarà fins als 2.400 metres.

Temperatura en descens

La temperatura de primera hora encara han pujat una mica més en una gran part del país, mentre que ha baixat 2 o 3 ºC pel Pirineu. En canvi, al migdia esperem valors inferiors als de dissabte gairebé arreu. No serà una gran davallada general: parlem de baixades de 2 a 4 ºC en punts del terç nord i trams del prelitoral, i de menys graus a la resta. Només cap al Pirineu i nord-est, la temperatura pot baixar més de 5 ºC en alguns casos. Encara registrarem moltes màximes entre els 23 i els 25 ºC i els valors més alts cap a Ponent, on arribaran a uns  28 ºC, però no als 30 ºC, com va passar ahir per primera vegada aquest any. 
 

I dilluns...

Arriba un nou front, reforçat per un nou solc d'aire fred en altura. Plourà amb més ganes al Pirineu, al Prepirineu i al quadrant nord-est, i arribaran xàfecs més dispersos a altres punts de Catalunya. Baixarà la temperatura, tant la mínima com la màxima. La davallada de la temperatura diürna serà important al nord i nord-est, però el mestral reescalfat farà pujar la temperatura al sud.
