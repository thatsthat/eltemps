Es mantindrà aquesta situació una mica indefinida, però amb més pes d'un anticicló que enviarà cerç o mestral i tramuntana als dos extrems del país, amb cops forts, i menys influència de l'aire fred en alçada. A l'inici de la matinada encara pot quedar algun xàfec localment intens pel litoral sud. Està activat l'avís per intensitat de pluja del Servei Meteorològic de Catalunya. 

Sol, boira i precipitació al vessant nord del Pirineu

D'entrada, cal dir que es repetiran els bancs de boira o núvols baixos, en punts de les Terres de l'Ebre i de la Catalunya Central. Localment, poden persistir per l'altiplà central. També esperem un cel ennuvolat al vessant nord del Pirineu al llarg del dia. Pot ploure o nevar de manera intermitent, amb més pauses durant el matí, i amb una cota d'uns 2.100 metres. Durant el matí, també pot caure algun xàfec a la resta del Pirineu o punts d'interior del nord-est.

A la resta de Catalunya, el dia serà de cel poc ennuvolat en general. A l'inici del dia i de cara a la tarda tindrem núvols residuals cap a l'extrem nord-est. També durant la tarda, esperem alguns núvols alts i mitjans, que trauran el nas per ponent.

Màximes de fins a 22 ºC

La temperatura de primera hora baixarà una mica en conjunt, potser fins a 2 o 4 ºC en punts de la meitat oest. Pel que fa a les màximes, pujaran 3 o 4 ºC a l'Empordà, i més lleugerament en altres punts del nord-est i de la Costa Central. Al terç oest, poden baixar 1 o 2 ºC. Els valors més alts del dia arribaran als 22 ºC al litoral i el prelitoral, però es quedaran entre els 14 i els 20 ºC a una gran part del país.

 

I dilluns...

La setmana començarà amb força calma, encara amb una mica de mestral i tramuntana, i amb una mica de precipitació a la Vall d'Aran. Però cal seguir atentament l'evolució meteorològica dels dies següents. Els mapes comencen a dibuixar una nova entrada d'aire fred per les capes altes atmosfèriques, una bossa freda que encara presenta molta incertesa. Veurem on acaba situada i quines repercussions té, en principi a partir de dimecres.

 

Els models dibuixen una nova bossa freda per aquesta setmana. De moment, molta incertesa (dimarts 18 UTC / dimecres 12 UTC) 🌡 Més mapes a la secció "Previsió" del portal d'@eltempsTV3 ➡ https://t.co/thQo0ypfh0 #ElTemps3Cat @Vakapiupiu @eloicordomi @jjanue pic.twitter.com/ucQOxN5zGc
 Alberto Alcántara (@alcantara_alb) November 9, 2024

 
