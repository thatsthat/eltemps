Les altes pressions continuaran dominant el temps d'aquest dijous a Catalunya, però tenim perspectives d'alguns petits canvis. I és que, de cara a divendres i el cap de setmana, els ruixats de tarda poden anar a més. Ara bé, de la mateixa manera que els ruixats augmentaran, també ho faran els termòmetres, amb una nova punta de calor que arribarà probablement de cara a dissabte i pot fer caure els primers 40 ºC de l'any a Catalunya.
 

Sol esplèndid, amb alguns núvols al vespre

El matí serà d'un sol esplèndid, tan sols l'acompanyarà alguna pinzellada de núvol prim decorativa o algun núvol baix entorn del delta de l'Ebre. A la tarda creixeran nuvolades a la zona del Pirineu, però molt difícilment ho faran amb prou energia per descarregar cap ruixat. 

El cel serè, blau i clar és el que hem d'esperar en aquesta nova jornada de temps tranquil, lleugerament enterbolit per la presència d'una lleugera entrada de pols en suspensió que es manté en concentracions força baixes. A partir de mitjatarda i el vespre sí que esperem l'arribada d'alguna nuvolada des de l'Aragó a les comarques de Ponent.

Un globus aixeca el vol a Manresa (Josep Casafont)

La calor estiuenca ha arribat per quedar-se

La temperatura nocturna s'ha mantingut amb pocs canvis o fins i tot ha tendit a pujar lleugerament. Això vol dir que hem repetit moltes nits tropicals, algunes també a l'interior. A primera línia de mar ens hem quedat a tocar de la primera nit tòrrida de la temporada.

Al centre del dia, els termòmetres es recuperaran a l'interior, on aquest dimecres han tingut una davallada d'un parell de graus, però es mantindran sense canvis a la costa o a les comarques del Camp de Tarragona. Ens mourem entre els 31 i 37 ºC en general, i tornarem a superar els 38 al pla de Lleida. La calor que sembla que ha arribat per quedar-se. De cara a divendres, tindrem un avís activat per calor del Servei Meteorològic de Catalunya, tot i que de grau 1/6, a les comarques del Segrià, el pla d'Urgell, les Garrigues i la Terra Alta.

I divendres...

Al matí es mantindrà l'ambient assolellat, tot i alguns núvols prims, però, a la tarda, les núvolades poden créixer amb més ganes al Pirineu i deixar alguns xàfecs. No ho descartem al massís dels Ports. A la resta arribaran més núvols i el cel quedarà mig ennuvolat. Temperatura sense grans variacions, amb molta calor.
