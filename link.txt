Va acabant una setmana que ha estat de cel variable. Començava amb una tongada de pluja més aviat feble la nit de dilluns a dimarts, que va donar lloc a un episodi de fortes ventades i que ha continuat en dies posteriors amb ruixats dispersos en algunes zones del país. Aquest temps variable donarà lloc a un cap de setmana amb una primera part més insegura i una segona més assolellada.

Núvols baixos matinals a Sales de Llierca (Tania Llorca)

Ruixats irregulars

Avui serà el dia més ennuvolat i insegur pel que fa al temps del cap de setmana, amb alguns ruixats irregulars que es presentaran abans pel sud i Ponent. A trenc d'alba, han arribat quatre gotes.

Pels volts de mig matí, arribarà una línia de xàfecs més organitzats. Des de llavors, fins a primera hora de la tarda, els xàfecs avançaran de sud-oest a nord-est, però amb quantitats poc abundants. Seran més probables a punts de l'Ebre, del Camp de Tarragona o a les comarques Ponent i al vessant sud de l'Aran i l'Alt Pirineu. També poden arribar a les comarques de Barcelona. Al quadrant nord-est arribarien les escorrialles.

Entre mitja tarda i el vespre pot entrar una segona línia de xàfecs minsos o poc abundants, de nou per l'oest. Es desfaran abans d'arribar a litoral.

Ambient més suau

Els termòmetres a primera hora han pujat entre 2 i 6 ºC en general. Al migdia, seran semblants o lleugerament més alts que ahir per l'oest i el sud, però encara es voldran enfilar més en punts del Pirineu i cap al quadrant nord-est. Al sector de la Costa Brava i a la zona més oriental de l'interior de les comarques de Girona, el vent de garbí es deixarà notar amb algunes ratxes intenses. Els valors més elevats arribaran fins al voltant dels 28 graus per l'Alt Empordà, i als 25-26 ºC per les Terres de l'Ebre i punts del prelitoral central i la Catalunya Central.

Diumenge, sol amb núvols baixos a la costa

Diumenge serà un dia radiant a la major part del país, però el vent de component marítim aportarà humitat a la façana litoral. Serà en aquest sector arran de mar on es puguin formar núvols baixos. La temperatura diürna pujarà 3 o 4 ºC per l'interior.
