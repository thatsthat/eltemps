El temps dels pròxims dies continuarà marcat per la inestabilitat, amb una pertorbació que tindrà el centre a l'oest de Portugal, i aire fred per les capes altes. Tot plegat, amb una certa indefinició que provoca alguns balls en la previsió. Per a dijous esperem una nova jornada de ruixats molt irregulars. Estan activats els avisos per intensitat i acumulació de pluja del Servei Meteorològic de Catalunya.

Arc de tempesta a l'Aldea(Pili Rius)

Pluja més freqüent al sud

Durant el matí tindrem, probablement, unes estones de treva en general, fins i tot amb clarianes més extenses en punts del Pirineu i del quadrant nord-est. L'excepció serà l'extrem sud, on els xàfecs aniran fent, amb més probabilitat al voltant de la Costa Daurada.

De cara a la tarda, es mantindrà la inestabilitat a les Terres de l'Ebre i, a més a més, es reactivaran nous xàfecs i tempestes, localitzats al Camp de Tarragona, el prelitoral i l'eix del Pirineu i el Prepirineu. Les precipitacions seran localment intenses i amb acumulacions abundants al sud i al Prepirineu. La cota de neu a la tarda voltarà els 2.700 metres.

Temperatura diürna ascens

La temperatura de primera hora ha estat semblant o més baixa que la de dimecres, mentre que les màximes tendiran a pujar una mica. Tot i això, localment pot baixar, condicionada per l'aparició de ruixats. Les més altes arribaran a uns 25 o 26 ºC a Ponent i a l'Alt Empordà, on bufarà vent del sud, amb cops forts.

I divendres...

Encara estarem sota la influència de la borrasca i l'aire fred, amb més o menys incidència depenent d'on se situïn els centres d'acció. S'espera més precipitació de matinada, entrant pel sud i avançant cap al nord al llarg del matí. Durant la tarda, el ruixats es localitzarien a l'oest del país.

 
