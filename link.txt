A poc a poc, l'estabilitat atmosfèrica anirà guanyant terreny pel país. Tot i així, encara hi haurà prou aire fred a les capes mitjanes de l'atmosfera per afavorir el creixement dels núvols per a l'aparició de tempestes. Ens trobarem en un dia dolç de calor, és a dir, amb una calor molt suau.

Cel variable a la Vall de Boí (Eva Simon)

Menys ruixats

El vent de mestral escombrarà de núvols la zona de les Terres de l'Ebre. En canvi, cap al nord i nord-est del país encara tindrem núvols més importants que poden deixar ruixats entre les comarques de Barcelona i Girona. Localment, encara poden descarregar amb certa intensitat, per la qual cosa es mantindran activats avisos del Servei Meteorològic de Catalunya. No només per pluja, sinó també per vent de mestral, que pot deixar ratxes de més de 90 km/h.

A la tarda es podran repetir alguns xàfecs al nord-est del país, localment amb alguna tronada. També pot plovinejar cap a la cara nord del Pirineu, entre l'Aran i el Pallars. La tramuntana es deixarà notar també al nord del cap de Creus, sobretot al principi i al final del dia.

Poca calor

La temperatura tocarà fons amb una nit de més bon dormir a la costa i, fins i tot, de tancar finestres a punts de l'interior. Esperem valors de poc més de 20 ºC i, per segona nit consecutiva, no hi haurà mínimes tòrrides a cap punt del país. Al migdia la temperatura es mantindrà amb pocs canvis, això vol dir que hem d'esperar unes màximes que en general es mouran entre els 26 i 31 graus.
 

I divendres...

El temps no farà net. Si bé el dia serà assolellat a la meitat oest del país, tindrem matisos importants. De matinada hi haurà algun ruixat a la costa central. I serà a la tarda quan, un dia més, reapareixeran els ruixats i les tempestes al Pirineu oriental, a l'interior de les comarques de Girona i a la Catalunya Central. Les temperatures més altes del dia es mouran entre els 30 i els 33 ºC a Ponent i a les Terres de l'Ebre.
