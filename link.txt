El cap de setmana serà força estable, però dissabte encara tindrem una mica d'aire fred que alimentarà alguns ruixats. La temperatura anirà amunt i avall al voltant dels valors climàtics normals per a l'època de l'any.

Sortida del sol amb núvols baixos a Palamós (Josep Corney)

Dissabte mig ennuvolat

El primer dia del cap de setmana serà de cel mig ennuvolat, amb una barreja de núvols baixos, núvols prims i nuvolades d'evolució. Per això l'aspecte del cel anirà canviant en funció de l'hora del dia i l'indret del país.

Els núvols, durant el matí, seran més compactes a la façana litoral, a totes les Terres de l'Ebre i al sud de la Catalunya Central i Ponent. D'aquests núvols esperem algunes precipitacions disperses i poc intensos, més probables entre la Costa Daurada i la costa i el prelitoral Central. El vent dominant del sud-est aportarà la humitat necessària per a tots aquests núvols. Per altra banda, la tramuntana seguirà present al nord de l'Empordà durant el matí.

Entre els volts del migdia i la tarda també poden desenvolupar-se algunes nuvolades, amb tímids ruixats, al Pirineu i Prepirineu i punts d'interior del nord-est. Però, en qualsevol cas, aquests xàfecs deixarien quantitats minses o poc abundants. Per contra, tota la nuvolositat matinal s'anirà reduint fins a concentrar-se al sud de la costa.

Temperatura en descens

Aquest dissabte continuarà la tendència descendent de la temperatura, iniciada divendres. Han baixat les mínimes en general, de 2 a 4 ºC en molts indrets d'interior de l'oest i el nord del país. Al voltant de la Costa Central i Daurada no s'han mogut gaire.

La temperatura màxima baixarà de manera clara en punts d'interior del terç sud  i de l'oest, i localment a l'Empordà. En canvi, pujarà una mica en punts del Pirineu. Els valors més alts poden quedar entre 30 i 32 ºC per Ponent. Estarem lleugerament per sota de la mitjana climàtica per a l'època.

Diumenge més assolellat

Diumenge, el petit solc d'aire fred en alçada es retirarà, i això afavorirà que tinguem un temps més estable. Les clarianes i el vent de sud propiciaran un augment significatiu de la temperatura.

 

 
