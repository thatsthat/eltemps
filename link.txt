L'estiu ha començat per la porta gran, amb temperatures que coincidint amb les celebracions de la revetlla de Sant Joan s'han disparat. Aquest dijous, els termòmetres ens donaran un respir però hem d'esperar un nou i contundent ascens de cara al final de setmana que s'allargarà com a mínim fins a inici de la vinent. Molt sol, i de ruixats més aviat pocs.

Sol i alguna nuvolada de tarda

El matí serà completament assolellat, pràcticament sense cap núvol a cap lloc del país, a tot estirar algun núvol baix a zones de la costa sud a causa de la mateixa humitat i d'altres que aniran marxant pel terç nord del país. A partir del migdia sí que creixeran algunes nuvolades en punts del Pirineu i en algun altre indret de muntanya del nord-est del país. No és impossible que arribin a deixar quatre gotes o algun ruixat de curta durada, però seran fenòmens poc importants. A la resta, el sol es mantindrà com a predominant.

La tramuntana entrarà de matinada a l'Empordà i bufarà durant tot el dia al nord del cap de Creus, amb algunes ratxes fortes. El mestral també ha bufat moderadament durant la matinada, però girarà a component sud de cara al migdia, quan també entri la marinada a la resta de litoral i prelitoral.

Buscant l'ombra a Organyà (Víctor Merencio)

Baixa la temperatura!

La notícia esperada del dia serà la baixada de temperatura: tot i que no serà un descens excepcional, tindrem un respir clar. La matinada serà de de temperatures entre 2 i 4 graus més baixes en general. Malgrat això s'han repetit algunes nits tòrrides per damunt dels 25 ºC, sobretot a les zones més ventades o a la ciutat de Barcelona. En conjunt hem iniciat el dia amb valors d'entre 17 i 24 graus.

Al migdia la temperatura també baixarà, amb un descens més acusat a les comarques del nord-est i de l'àrea de Barcelona. Les màximes oscil·laran entre els 30 i 35 graus en general. Les més altes quedaran lluny dels 40, a voltant dels 36 o 37 a Ponent, Catalunya Central o interior del quadrant nord-est. Xafogor a la costa.

I divendres...

Serà un dia tranquil, després d'un matí de sol tot i algun banc de boira puntual. Creixeran nuvolades de tarda al Pirineu, Prepirineu i a la serralada prelitoral, però no esperem cap ruixat. La temperatura iniciarà una nova pujada que s'intensificarà durant el cap de setmana.
