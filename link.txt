Aquest dilluns, a les 20.19 comença la tardor astronòmica. En aquesta ocasió, arriba de la mà d'una baixada de la temperatura que ens portarà valors més adients a la tardor meteorològica. Entraran el mestral i la tramuntana. Encara tindrem alguns ruixats, però el temps serà molt més tranquil que no pas el de diumenge. Cerç o mestral i tramuntana El canvi del patró de vents serà determinant per a la meteorologia del dia. L'entrada de la tramuntana a l'Empordà, i del cerç o mestral a les Terres de l'Ebre i el Camp de Tarragona, i el canvi a component oest en general, portaran un ambient més sec i més fresc. A més a més, hi pot haver alguns cops forts --fins i tot molt forts-- als dos extrems del país durant la primera meitat del dia. Ja han superat els 100 km/h en el cas de l'Hosptialet de l'infant, al Baix Camp. Més clarianes, xàfecs residuals L'embossament d'aire fred encara estarà sobre la vertical de Catalunya, però es desplaçarà cap a l'est, de manera que la part més activa ens passarà de llarg. En el següent mapa podeu veure com evolucionarà la temperatura en el nivell de 500 hPa, uns 5.500 metres d'altura.
L'evolució a les capes altes i el canvi dels vents superficials faran que tinguem un dia de cel ben blau i assolellat a gran part del país. Però encara tindrem una mica d'inestabilitat residual. De matinada, encara han descarregat alguns xàfecs actius i moderats, en retirada, pel quadrant nord-est de Catalunya, fins al litoral central, i també al Pirineu. Ara bé, el dia ha començat mig ennuvolat en aquests sectors, potser amb algunes gotes a l'extrem nord del Pirineu, però amb un bon sol a la resta. A la tarda creixeran nuvolades al Pirineu i al nord-est, i es poden reactivar alguns xàfecs puntualment forts, principalment al nord-est, però també a la resta del Pirineu. La cota de neu voltarà els 2.100 metres. Segurament, a partir del vespre, els ruixats arribaran a punts del litoral, entre el Maresme i el Baix Empordà. A la resta, la tarda serà assolellada. Baixada de la temperatura Serà un dels trets més destacats de la jornada: notarem una bona refrescada a primera hora a tot arreu, i sobretot cap a la meitat oest de Catalunya i al Pirineu. Les màximes baixaran 3 o 4 ºC en general, i una mica menys en punts reescalfats pel mestral a la Costa Daurada. La temperatura, tant les mínimes com les màximes, serà entre moderadament o acusadament més baixa. Els valors més alts arribaran a uns 25 o 26 ºC al litoral sud i al prelitoral central. #mapa_refixed {height:800px}@media (max-width: 767px){#mapa_refixed {height:550px;}} I dimarts... S'intensificaran el mestral i la tramuntana, i amb això la influència del rebuf cap al litoral central. Es reactivaran ruixats cap al nord-est. La temperatura encara baixarà una mica més i la màxima baixarà de manera més clara allà on descarreguin els xàfecs. 
