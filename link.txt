Una intensa onada de calor marcarà aquest cap de setmana i s'estendrà, probablement, fins dimarts o dimecres. L'arribada d'una massa d'aire molt càlid d'origen africà provocarà un augment notable de les temperatures, amb valors molt alts que superaran els llindars establerts per activar els avisos per calor.

El pic d'aquesta calorada es preveu entre dilluns i dimecres, quan a uns 1.500 metres d'altitud s'assoliran temperatures de fins a 24 °C, bastants graus per sobre dels valors habituals en aquestes dates. Aquesta situació estarà reforçada per la presència d'un potent anticicló, que afavorirà un temps estable, amb domini del sol arreu del territori.

 

Sol i calor intensa a Viladamat (Marta Parès)

 

Temps estable i ambient de ple estiu

Aquest dissabte es preveu una jornada marcada per l'estabilitat atmosfèrica. Cap dels models meteorològics preveu ruixats de tarda significatius al Pirineu i el sol serà el gran protagonista durant tot el dia, tot i que amb alguns intervals de núvols en zones del Pirineu. Probablemen cap a l'Alta Ribagorça o el Pallars Sobirà veurem alguna nuvolada de tarda més potent.
La visibilitat serà, en general, bona tot i la presència de calitja, causada per la intrusió d'aire càlid d'origen africà i l'estancament provocat per l'anticicló.

Pel que fa al vent, bufarà una mica de tramuntana al matí a l'extrem nord del cap de Creus, però tendirà a afluixar ràpidament. A partir del migdia i fins a primera hora del vespre, s'imposarà la marinada, una brisa suau de component sud. L'estat de la mar serà tranquil: arrissada durant el matí i amb marejol a partir del migdia.

La temperatura torna a pujar en un dissabte de calor intensa

Les temperatures mínimes han experimentat una lleugera pujada aquest dissabte, amb valors que, a trenc d'alba, se situaven majoritàriament entre els 18 i els 23 graus. En zones urbanes i de costa, com la ciutat de Barcelona, se supera el llindar tòrrid dels 25 °C a causa de l'efecte de l'illa de calor. La ciutat de Barcelona ja fa dies que manté nits sufocants; fins a aquest divendres, 27 de juny, ja hi ha hagut 7 nits consecutives de caràcter tòrrid.

 

Al llarg del dia, la calor continuarà intensificant-se. Les màximes pujaran un parell de graus més i l'ambient serà molt pesat i xafogós a prop del mar. Es preveuen màximes d'entre 36 i 37 °C al prelitoral, fins a 38 °C a la Catalunya Central i valors que podrien arribar als 40 °C a les comarques de Ponent i l'interior de les Terres de l'Ebre. Les valls del Prepirineu també fregaran els 37 °C, mentre que arran de mar les màximes es mouran al voltant dels 32 °C.

 

Diumenge, molta calor i xafogor, amb possibilitat de xàfecs al Pirineu

La calor no dona treva i diumenge la temperatura encara pot pujar lleugerament respecte als valors de dissabte en molts casos. Es tornaran a assolir els 40 °C en punts del Pla de Lleida, la Noguera, les Garrigues i, potser, a l'interior de les Terres de l'Ebre. A la costa, la sensació de xafogor serà especialment intensa.

 

La jornada serà plenament assolellada, tot i que a la tarda creixeran nuvolades al Pirineu, amb alguns ruixats, de curta durada, puntualment moderats.
