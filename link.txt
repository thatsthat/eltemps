Després del pas d'un front --en general, poc actiu, però que sí que ens ha portat algunes precipitacions al llarg de les últimes hores--, el temps sembla que tendirà a estabilitzar-se, amb un dimecres d'ambient assolellat en general, però també de més fred matinal.

Torna el sol

Durant les primeres hores del matí encara faran el ronso alguns núvols, en especial a la cara nord del Pirineu, però també tindrem restes de núvols baixos a punts de la costa i prelitoral central així com alguns bancs de boira o de núvols baixos en zones interiors.

Amb el pas de les hores, tots ells acabaran sent història i el cel blau serà el predominant arreu del país. Per tant, la tarda quedarà completament serena pràcticament a la totalitat de Catalunya, un fet que no s'ha donat gaire aquesta segona meitat de mes de febrer.

El que sí que es mantindrà unes hores més seran el vent de tramuntana i de mestral als dos extrems del país, a l'Empordà i a les Terres de l'Ebre, que al matí bufaran encara amb intensitat, però que aniran perdent pistonada fins a desaparèixer del tot al final de la jornada.

El temps s'estabilitza a Besalú (Ferran Oliver)

Refrescada important

A banda de la tornada del sol, el més destacat d'aquesta jornada serà la refrescada general que notarem quan sortim de casa al matí. Haurem d'abrigar-nos amb una peça més, perquè els termòmetres baixaran entre 2 i 5 graus a la major part del país. Fins i tot, el descens serà encara més notori a muntanya. En canvi, la baixada serà poc important a les comarques del nord-est a causa del vent de tramuntana i de la nuvolositat que encara anirà marxant durant la matinada des d'aquest sector cap al mar.

Al migdia hem d'esperar pocs canvis al mercuri, amb lleugeres baixades i pujades locals, potser un ascens una mica més marcat a l'Ebre a causa del mestral. Per tant, serà un dia de contrastos, perquè després de començar la jornada amb temperatures hivernals i que tornaran a baixar dels 0 graus fora de la serralada pirinenca, per exemple a la Catalunya Central, les muntanyes de Prades o altres sectors a recer del vent, al migdia la temperatura es mourà entre els 13 i 17 °C, i arribarà fins als 18 °C a la costa i prelitoral, sobretot a la meitat sud.

I dijous...

Un Dijous Gras o Llarder que serà tranquil, però ja no del tot assolellat. Tot i que tindrem estones de sol, les bandes de núvols alts i mitjans deixaran un cel enteranyinat o fins i tot tapat. Ara bé, no esperem precipitació. La temperatura serà una mica menys freda al matí, però es mantindrà sense canvis a les hores centrals del dia.
