Tenim al davant un cap de setmana amb un temps semblant als dels últims dies, amb zones del país on dominarà el sol, d'altres que estaran més ennuvolades i amb possibilitat de xàfecs, i amb una temperatura que estarà a prop, però lleugerament per sota, dels valors habituals per l'època.

Dissabte amb xàfecs al nord i est

Tindrem una bona part del dia amb cel ennuvolat al quadrant nord-est. S'esperen alguns xàfecs durant la matinada i el matí en punts del litoral i prelitoral central, entre el Garraf o el Baix Llobregat i el Maresme. Els xàfecs més intensos es preveuen sobre el mar. Tampoc es descarten ruixats dispersos i minsos en altres punts del nord-est, com ara el Ripollès o la Garrotxa i Osona. Farà sol a la resta del país, tot i que tindrem alguns núvols baixos cap al nord de la Vall d'Aran.

A partir del migdia, creixeran nuvolades al llarg del Prepirineu, prelitoral i interior del nord-est, mentre que al litoral s'obriran clarianes. Els xàfecs de tarda es reforçaran i es localitzaran a l'interior del nord-est, entre el Berguedà, Osona, la Garrotxa ,el Ripollès o la Selva. El Servei Meteorològic de Catalunya ha activat l'avís per intensitat de pluja.

Calor continguda

Com ha passat aquesta setmana, el cerç o mestral i la tramuntana dominaran fins al migdia als dos extrems del litoral. Durant les hores centrals del dia, s'imposarà el vent del sud en general, menys a Ponent, on dominarà el vent de l'oest, i al nord del cap de Creus, on continuarà el vent del nord. Amb tot això, la calor es mantindrà molt continguda. La temperatura diürna pujarà en punts del prelitoral sud i la Costa Brava, però baixarà lleugerament en bona part del terç nord. En els indrets afectats pels xàfecs, la baixada serà més notable. Els valors més alts arribaran als 35 ºC a Ponent i a l'interior de les Terres de l'Ebre, i als 33 ºC en punts de la Costa Daurada o la Catalunya Central. Una gran part de Catalunya estarà entre els 28 i els 31 ºC. 

 

 

Diumenge més estable

Diumenge, pujarà la pressió atmosfèrica i l'aire fred de les capes altes atmosfèriques s'anirà retirant. A mesura que passin les hores, tindrem un dia més tranquil des del punt de vista meteorològic, i amb una temperatura en compàs d'espera davant l'arribada d'una nova calorada la setmana que ve. La tramuntana i el mestral continuaran bufant, amb més presència fins al migdia, mentre que el vent del sud dominarà a la resta. 

Un cel variable

Tot i la tendència a l'estabilitat, encara arrossegarem la inèrcia de núvols baixos de les últimes hores. Durant la matinada i el matí encara estarà mig ennuvolat en punts del litoral i el nord-est. No es descarten alguns petits xàfecs dispersos i molt minsos de matinada i fins a primera hora del matí, entre el nord de la Costa Daurada i el nord-est. Farà més sol al sud i a l'oest del país.

A la tarda, els núvols baixos s'aniran esqueixant, però poden arribar alguns núvols alts pel nord. Cap al vespre, també s'acumularan núvols baixos al litoral sud.

Temperatura en ascens

La temperatura matinal pot pujar o baixar lleugerament, en funció de la nuvolositat residual i del vent de matinada. Pel que fa a la màxima, quedarà més curta al prelitoral sud, on entrarà abans la marinada, i pujarà cap al nord-est. Els valors extrems continuaran registrant-se a Ponent i en punts de l'interior de les Terres de l'Ebre, on s'arribarà als 35 ºC. La temperatura s'enfilarà cap als 33 ºC per la Catalunya Central, l'interior de l'Empordà o la zona de la conca de Tremp. 

Estiu a ple rendiment per a la pròxima setmana

Tot indica que, a partir de dilluns, la temperatura començarà a remuntar i a situar-se en valors per damunt de la mitjana climàtica. Tornarà l'ambient d'estiu més rigorós que no hem tingut en molts moments del juliol. Així ho reflecteix el meteograma de la ciutat de Barcelona. 

Meteograma de Barcelona (GEFS / 3Cat)
