Comencem una nova setmana amb un centre d'altes pressions que continua en moviment cap a l'interior d'Europa. A conseqüència del desplaçament de l'anticicló, es tallarà l'entrada de vents de nord i s'imposarà el garbí a la costa.

Cel assolellat o boira

Amb l'anticicló a sobre, el temps serà molt estable i assolellat gairebé arreu. L'única excepció serà la boira, que estarà present en punts de l'oest de la depressió central. S'anirà reduint durant el matí, però és probable que resisteixin alguns bancs cap a la Noguera o la Segarra, potser al pla de Lleida.

Pujada de temperatura al Pirineu

Com que el vent s'encalmarà, baixarà la temperatura de primera hora cap a les Terres de l'Ebre i per l'Empordà. Tindrem més fred matinal, i més glaçades interiors. Però el fet més destacat del dia serà la notable pujada de la temperatura als cims del Pirineu. S'accentuarà la inversió tèrmica, i les màximes pujaran lleugerament en general, tret de les zones que quedin emboirades i a la Costa Daurada, on poden baixar un pèl.

 

I dimarts...

El garbí s'accelerarà a la Costa Central. El matí serà de sol o alguns bancs de boira, mentre que la tarda estarà marcada pel pas de bandes de núvols alts i mitjans d'oest a est. No portaran pluja, però afavoriran una posta de sol ben fotogènica. La temperatura en alçada continuarà pujant i assolirà, molt probablement, el màxim de la setmana. Estarà situada uns 9 ºC per sobre de la mitjana, segons ens indica el meteograma de la ciutat de Barcelona.

Meteograma de la ciutat de Barcelona (GEFS / 3Cat)
