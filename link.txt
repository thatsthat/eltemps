La dinàmica de temps anticiclònic es mantindrà durant els propers dies, i això vol dir que aquest cap de setmana es presenta amb poques complicacions pel que fa a la meteorologia. L'anticicló siutat al centre d'Europa ens continuarà portant un temps tranquil en actuar com a barrera dels fronts i pertorbacions.
 

Boira baixa a Lles de Cerdanya (Rosa Palau)

Dissabte de monotonia: sol i boires

Aquest dissabte a primera hora, els bancs de boira s'estendran per bona part de la Catalunya Central, Ponent, vall de l'Ebre, l'altiplà central o les valls del Prepirineu i reduiran la visibilitat a totes aquestes zones.

Molts s'aniran aixecant o començaran a trencar-se al voltant de mig matí, però els de la zona del pla de Lleida podran ser més persistents i no acabar de desaparèixer en tot el dia. En canvi, al Pirineu o a la costa, parlarem d'un temps plenament assolellat.

Aquests contrastos en l'estat del cel també es traduiran en l'àmbit termomètric. D'una banda, les mínimes podran recular una mica, però, tot i així, la major part de glaçades quedaran concentrades al Pirineu i Prepirineu. Els termòmetres només quedaran al voltant o lleugerament per damunt dels 10 graus a la façana litoral.

Al migdia, si fa o no fa, es mantindran sense canvis, entre els 11 i 16 ºC en general, però amb valors de fins a 17 o 18 graus al litoral i prelitoral. A Ponent quedaran més frenades, un descens que serà més o menys marcat depenent de la persistència final de la boira.
 

 

Diumenge es manté la dualitat

Un dia més, la dualitat de temps formada pel sol i la boira es mantindrà. Durant la nit i matinada, amb el refredament nocturn, la boira tornarà a assentar-se a les principals valls, planes i fondalades del país.

Novament, s'aniran aixecant a mesura que el dia vagi avançant, però també es tornaran a resistir a desaparèixer de les comarques de Ponent. No es descarta que de manera puntual aquesta boira pugui arribar a ser gebradora.

La temperatura es mantindrà sense canvis a primera hora, o una mica més baixa en alguns casos, per això les tímides glaçades podran afectar altres indrets de l'interior fora de la serralada pirinenca.

El termòmetre recularà un parell de graus a les hores centrals de la jornada, amb unes màximes que es mouran entre els 10 i 15 graus, però de nou per sota d'aquests valors als indrets de Ponent on la boira faci el ronso.

I la setmana vinent...

De moment, pocs canvis a la vista, més enllà de l'aparició d'alguns núvols baixos més. Les temperatures es mantindran sense grans variacions i seran les habituals per l'època de l'any. Haurem d'esperar al proper cap de setmana, quan l'arribada d'un front atlàntic podria començar a fer canviar el temps.
