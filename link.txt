Acabarem la setmana amb un flux de vent de llevant que continuarà portant nuvolositat i ruixats des de la façana costanera, alimentats per l'aire fred de l'embossament que encara és a la vertical peninsular. Es mantenen activats els avisos per intensitat de pluja del Servei Meteorològic de Catalunya.

Xàfecs dispersos, localment forts

Els xàfecs aniran entrant des de la matinada, i també durant el matí, a la façana costanera i al prelitoral, entre la Costa Central i el delta de l'Ebre. Seran precipitacions disperses que deixaran poca aigua en general, però localment intenses, acompanyades de tempesta i amb algun aiguat puntual més abundant al terç sud.

A la tarda, es mantindrà la possibilitat de xàfecs en el mateix sector, però alguns xàfecs minsos també s'endinsaran cap a l'interior del país. Cap als extrems nord-est i nord-oest el risc de pluja és mínim.

Temperatures per sobre de la mitjana

Les temperatures continuaran en valors una mica per sobre de l'habitual per aquestes dates. A primera hora, tindrem valors molt semblants als de dissabte, amb poc fred. Mínimes d'entre 10 i 14 ºC en molts punts d'interior, més altes al litoral, més baixes al Pirineu. Al migdia, les màximes pujaran 3 o 4 ºC per l'interior del nord-est, i a la resta seran semblants o una mica més altes que el dia anterior. Es calculen valors de 23 o 24 ºC per ponent o el prelitoral central i sud, i de 21 o 22 ºC en molts punts del país.

El vent de llevant deixarà algun cop moderat per la meitat sud del litoral.

I dilluns...

El temps no acaba d'estabilitzar-se i es preveuen nous xàfecs dispersos, sempre més probables al terç sud de Catalunya.

 
