Després d'una setmana amb molt moviment meteorològic, arriba un cap de setmana amb més tranquil·litat, i amb una temperatura que tendirà a pujar i a acostar-se als valors més típics del període canicular, el més calorós de l'estiu. Tot i això, encara estarem uns dies amb uns valors per sota de la mitjana.

Tramuntana a l'Escala (Manel Serra)

Cel molt assolellat

El dia comença amb un cel força assolellat en general, amb petites excepcions: a la meitat nord del litoral central queden alguns núvols baixos. També està tapat al vessant nord del Pirineu, i tenim alguns bancs de boira o núvols baixos en punts de la Catalunya Central. Les boires i els núvols baixos costaners s'aixecaran ràpidament, mentre que els núvols del Pirineu s'aniran esqueixant, però no desapareixeran.

A partir del migdia, creixeran núvols d'evolució en punts del Pirineu i el Prepirineu, sobretot a l'oriental, i en altres punts del nord-est, però no haurien de deixar cap gotellada. Cap a l'Aran i al nord de l'Alt Pirineu, el cel es veurà encara mig ennuvolat per núvols baixos.

Temperatura en lleuger ascens

De mica en mica, la temperatura s'anirà recuperant de la clatellada d'aquesta setmana. Avui ha pujat lleugerament la mínima gairebé arreu tret de la costa del Baix Empordà. 

 

Durant les hores centrals del dia, es registraran pujades de 2 a 4 °C en alguns sectors del Pirineu i de l'interior del nord-est. A la resta, la pujada serà més modesta. Els valors més alts voltaran els 32-33 °C per Ponent i les Terres de l'Ebre, i estarem entre 27 i 31 °C en general.

Mestral i tramuntana

Cal destacar que el dia començarà amb cerç o mestral i tramuntana amb cops forts. La tramuntana durarà tot el dia, però s'anirà concentrant al Cap de Creus. El vent del sud s'imposarà a una gran part del litoral durant les hores centrals del dia.

Diumenge amb alguns ruixats

Diumenge tindrem un temps més típic de segona meitat d'agost, amb presència de tronades de tarda. El mestral i la tramuntana s'intensificaran i seran més persistents. Això reforçarà el rebuf amb vents humits a bona part del litoral central i alimentarà les nuvolades. La temperatura continuarà pujant en general. 

 
