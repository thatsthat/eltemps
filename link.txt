L'aire fred que ens ha acompanyat els darrers dies a 5.500 metres tendirà a marxar cap al golf del Lleó. Una situació que permetrà una clara millora del temps, sobretot a l'oest del país. Tot i això, encara tindrem xàfecs de tarda.

Temps assolellat a Lladurs (Pere Riu)

Sol i ruixats

El matí es llevarà força serè a tot l'interior, tot i alguns núvols baixos a les planes interiors i al vessant nord del Pirineu. Alguns núvols alts i mitjos lliscaran per la meitat nord del litoral. 

Les precipitacions arribaran a partir de la tarda, quan els núvols creixeran al Pirineu, a l'interior del nord-est i al llarg del prelitoral. Les pluges arribaran en forma de ruixats moderats, puntualment forts. El localitzaran, principalment,  al Pirineu oriental, cap a Osona, el Gironès o la Selva, i avançaran cap al Vallès Oriental. Al vespre arribaran al Maresme i, pels volts de mitjanit, poden descarregar al Barcelonès o al Baix Llobregat. El Servei Meteorològic de Catalunya ha activat l'avís per intensitat de pluja.

Matí fresc i migdia suau

Les temperatures mínimes han davallat una mica més arreu, tret de la meitat nord del litoral i l'interior de l'Alt Empordà: pocs valors costaners han quedat per sobre dels 20 ºC. A les comarques de l'interior les mínimes rondaran els 15 ºC o seran més baixes.
 

Pel que fa a les màximes, les temperatures pujaran lleugerament. Tot i així, les més altes del dia superaran molt poc per poc la xifra dels 30 ºC, en punts de les Terres de l'Ebre i Ponent. Arribaran als 30 ºC en punts de la Costa Daurada, la Catalunya Central i el prelitoral central i nord.

I el cap de setmana...

S'espera un cap de setmana assolellat. Només a les tardes al Pirineu s'escaparà algun ruixat puntual. Les temperatures pujaran i es voldran acostar als valors normals de finals de juliol.
