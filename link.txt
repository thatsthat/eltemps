Continuem sota el domini de les altes pressions, però aquest dijous l'anticicló se situarà de tal manera que a Catalunya hi incidiran els vents de gregal, més humits. A això li haurem de sumar la presència d'una baixa relativa al Mediterrani. Aquest canvi de masses d'aire, a banda de deixar-nos ratxes fortes i una mar ben remenada, ens portarà una línia d'inestabilitat amb més núvols i fins i tot algunes precipitacions. Podrien ser en forma de neu en cotes relativament baixes.

Un petit canvi de temps amb alguna sorpresa

Durant el matí, els núvols s'aniran fent cada vegada més espessos, penetraran des del mar cap a l'interior i arribaran també a la Catalunya Central o al Pirineu. A Ponent o al sector occidental del Pirineu, en canvi, hi farà un bon sol. A mig matí o més aviat al migdia començaran les precipitacions a les comarques del nord-est. Seran febles, i de moment circumscrites en aquest sector.

Serà a la tarda quan la pluja feble guanyi extensió a la resta de litoral i prelitoral de manera irregular. Alguns ruixats també aniran entrant cap a l'interior, però seran més dispersos. Atenció, perquè la cota de neu començarà a tan sols 600 metres i anirà pujant fins als 800 o 900 metres durant la segona meitat del dia.

Per tant, serà possible veure enfarinades al voltant de les Guilleries, el Montseny, l'Albera, l'Alta Garrotxa, el massís del Port i el Pirineu i Prepirineu orientals. De fet, és en aquest últim sector on s'espera que la nevada sigui una mica més generosa, sempre parlant de gruixos poc importants, inferiors als 15 cm en la majoria de casos. Alguns núvols acabaran arribant també al quadrant nord-oest del país, però molt difícilment hi plourà o nevarà.

Neu al massís del Puigsacalm, a la Vall d'en Bas (Joan Corominola)

El vent es reforçarà de gregal i es deixarà notar sobretot arran de mar i en zones elevades de les serralades litorals i prelitorals amb algunes ratxes que poden superar els 70 km/h. Això farà alterar la situació marítima en tota la costa catalana, en especial a les zones més exposades com el delta de l'Ebre, el del Llobregat i a la Costa Brava, on les onades superaran els 2,5 metres. Per tot això, el Servei Meteorològic de Catalunya té activats alguns avisos.
 

Menys glaçades, però es manté l'ambient hivernal

La temperatura mínima pujarà en general, sobretot al nord-est però, en canvi, baixarà al Pirineu. La màxima quedarà més curta al nord i nord-est del país i similar a la resta. Per tant, tot i que les glaçades perdran intensitat i extensió, tornarà a ser una jornada hivernal, perquè les màximes quedaran frenades, al voltant dels 12 o 13 graus les més altes, però per sota d'aquests valors a gran part de Catalunya.

I divendres...

De manera progressiva, recuperarem l'ambient assolellat, però al matí el cel encara estarà força tapat a les comarques a prop del mar i fins i tot encara tindrem algunes precipitacions residuals a punts del litoral. El vent i l'alteració marítima començaran a anar a la baixa a la tarda. La temperatura tendirà a recuperar-se lleugerament.
