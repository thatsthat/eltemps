El cap de setmana es caracteritzarà per un temps més insegur, aquest dissabte, i un dia més estable diumenge. Entre la matinada i el matí de dissabte arribarà un primer solc d'aire fred en altura, associat a una pertorbació que avançarà cap al canal de la Mànega. Això portarà una primera tongada de xàfecs molt matiners.

Tempestes des de Cardona(Montse Canal)

Dissabte amb xàfecs

Com comentem, la matinada ens ha portat una primera tongada de núvols en moviment de sud-oest a nord-est i que s'aniran retirant durant la primera part del matí.

 

Bon dia! Comencem amb pluja #Radar @meteocat 📷Podeu seguir el temps actual a la secció "Quin temps fa ara?" al portal d'@eltempsTV3 ➡ https://t.co/x9cQfxOSHX #ElTemps3Cat pic.twitter.com/ZwOv3Z15Li
 Alberto Alcántara (@alcantara_alb) July 19, 2025

Durant aquestes hores, fins a mig matí, cauran ruixats dispersos, més probables pel sud i l'oest de Catalunya, i després per la Catalunya Central i el Pirineu, on poden descarregar amb una mica més de força i abundància. A la resta del país, pot ploure de manera molt minsa. 

Un cop es retiri aquesta primera tongada de núvols, tindrem una estona de pausa, amb una barreja de sol i restes de núvols baixos al sud i al nord-oest. A partir del migdia, començarà la típica dinàmica de tarda d'estiu amb nuvolades de calor, que poden deixar nous xàfecs dispersos al Prepirineu i Pirineu, al prelitoral central i a l'interior del quadrant nord-est. Poden donar-se algunes tempestes d'intensitat moderada, amb calamarsa.

Màxima en descens, tret de la Costa Daurada

El canvi de temps de dissabte també afectarà la temperatura. La mínima quedarà marcada pel pas de núvols de matinada, que ha fet pujar la temperatura en molts punts del país. En canvi, la màxima baixarà entre 3 i 4 ºC al migdia, a l'oest i a terç nord. L'excepció seran la Costa Daurada, el prelitoral sud i alguns punts de l'Empordà, on --durant poques hores-- una entrada de vent de nord i nord-oest farà pujar de manera notable la temperatura localment. Per aquest motiu, el Servei Meteorològic de Catalunya ha activat un avís per calor. Es poden registrar alguns cops de vent forts fins al migdia.

 

Diumenge amb més sol, però sense fer net

S'acostarà un segon solc d'aire fred en altura i un front que fregarà l'extrem nord de Catalunya. El dia estarà més marcat pel sol, el vent de garbí i  núvols poc actius, amb alguns xàfecs dispersos entre la tarda i el vespre. El vent dominant serà de garbí, i això pot fer que la temperatura diürna es dispari puntualment en zones del prelitoral central i de l'interior de l'Empordà i altres zones properes, com el Pla de l'Estany. 
