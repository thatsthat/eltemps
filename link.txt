Aquest dijous el solc d'aire fred ja serà història i serà l'anticicló qui es vulgui imposar. Això és sinònim que després d'uns tres primers dies de la setmana en què la inestabilitat ha estat la protagonista el temps tendeixi a ser més tranquil, amb sol com a predominant, amb el permís de la tramuntana i el mestral als dos extrems del país.
 

Recuperem el cel blau, amb tramuntana i mestral

Ja des de primera hora del matí trobarem el cel completament net de núvols i serè, tret de la cara nord del Pirineu, on hi trobarem nuvolositat enganxada. Per tant, encara parlarem de cel tapat a l'Aran o al nord del Pallars, fins i tot amb alguna gota o floc de neu despistat a una cota de tan sols 1.000 m. També tindrem algunes boires matinals. A la tarda aquests núvols tendiran a ser més trencats i sí que s'hi afegiran algunes nuvolades d'evolució a punts del nord-est, però que no esperem que deixin precipitació.

A banda del sol, el vent de tramuntana i mestral també es deixarà notar a l'Empordà, al Camp de Tarragona i a les Terres de l'Ebre, amb ratxes que poden superar els 70 km/h en aquests sectors. Tendirà a anar de baixa de cara a últimes hores del dia.

Cel blau a l'Escala (Àngela Granollers)

La temperatura voldrà recuperar-se

Després de tocar fons aquest dimecres la temperatura de primera hora encara es mantindrà amb pocs canvis o fins i tot pot recular encara una mica més. Per tant, serà un dia de fresca matinal i un nou matí de glaçades al Pirineu. Els valors de temperatura mínima oscil·laran en general entre els 3 i el 10 graus en general i només per damunt d'aquesta xifra a la zona litoral i prelitoral i en especial a les zones més exposades al vent.

Al migdia en general ja voldrà començar a recuperar-se, tan sols un o dos graus en general però la tendència a l'alça serà més evident a punts de la Catalunya Central o el Prepirineu, on el cel s'ha mantingut més tapat aquest dimecres. Parlant de valors, ens mourem entre els 15 i 21 graus. Els més alts arribaran fins als 22 o 23 ºC i els trobarem a la Costa Daurada i de l'Ebre. La remuntada serà més evident de cara a divendres.

I els pròxims dies...

Divendres encara mantindrem un temps força tranquil, amb més estones de sol al matí però amb un cel que voldrà anar quedant més ennuvolat a mesura que avanci el dia. De cara a última hora i ja durant la matinada de dissabte arribaran les primeres precipitacions per l'oest del país. Al llarg de dissabte es generalitzaran, sent menys probables a la zona de la Costa Brava.

Diumenge recuperaríem certa estabilitat tot i algun ruixat residual i Dilluns de Pasqua sembla que podrem menjar la mona de nou amb un ambient assolellat. La temperatura es recuperarà divendres, abans de tornar a baixar durant el cap de setmana per tornar a remuntar el darrer dia de Setmana Santa d'enguany.

 
