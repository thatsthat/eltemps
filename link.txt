Continuem parlant de pluges. Unes pluges que des de divendres han afectat un indret o altre del país. Aquest dilluns han tornat a regar amb alguns registres de més de 50 mm a la meitat sud del litoral i prelitoral. De cara a aquest dimarts l'embossament d'aire fred quedarà col·locat a l'entorn del golf de Cadis, al sud-oest de la península Ibèrica, i les precipitacions que arribaran a casa nostra seran menys extenses i afectaran, principalment, les Terres de l'Ebre. Dimecres, en canvi, la dana podria tornar a pujar lleugerament de latitud, i podem esperar un nou episodi de xàfecs i tempestes més general i localment fortes, tot i que encara per confirmar, sobretot al centre i sud del país.

Pluja als dos extrems del litoral

La pluja continuarà caient a les Terres de l'Ebre, tot i que esperem que sigui menys abundant que aquest dilluns. De manera més moderada, també podrà ploure al sector de la Costa Brava i de l'interior de les comarques de Girona. A la resta de la costa i prelitoral continuarem sota el domini dels núvols abundants, sense descartar alguna gota. En canvi, a bona part del centre del país o del Pirineu i Prepirineu tindrem més clarianes, o si més no estones de ressol, i no hi plourà.

Arc de Sant Martí a la Palma de Cervelló (Francisco Flores)

S'hi afegeixen el vent i la mala mar

El vent s'intensificarà a primera línia de mar i a zones elevades de la serralada litoral i prelitoral, amb cops d'entre gregal i llevant que poden superar els 50 o 60 km/h. Això farà alterar la situació marítima, en especial al delta de l'Ebre, que rep l'embat directe d'aquest vent, però també de manera general a tota la meitat sud de la costa. Hi ha avisos activats en aquest sentit per part del Servei Meteorològic de Catalunya.

La temperatura es mantindrà suau, fins i tot una mica més que aquest dilluns. Les mínimes quedaran entorn dels 17-18ºC a la façana costanera i clarament per damunt dels 10 a bona part de l'interior. Al migdia, s'estendran les màximes per sobre dels 20ºC, tant a la costa com a comarques interiors. Les més altes, a tocar dels 24 graus.

I dimecres...

Sembla que la pluja es tornarà a generalitzar i intensificar amb un nou aproximament de l'embossament d'aire fred, que faria que els xafècs i les tronades localment intenses tornessin a fer acte de presència a molts indrets del país, sobretot al centre i sud. La temperatura a partir d'aleshores tornaria a recular.
