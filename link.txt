Després d'uns dies de temps variable i d'unes temperatures elevades per l'època de l'any en què ens trobem, sembla que al llarg d'aquesta setmana arribaran diversos canvis que ens portaran pluja i faran baixar la temperatura. El primer, avui mateix.

Matí de calma tensa

Al matí encara gaudirem d'algunes estones de sol o ressol a les comarques del nord del país, tot i l'arribada d'alguns primers núvols i encara restes de la intrusió de pols sahariana en suspensió. Serà al sector de les Terres de l'Ebre on seran més gruixuts i sí que deixaran un cel més ennuvolat al llarg de tota la jornada. Durant la tarda, la nuvolositat anirà guanyant terreny arreu, de sud a nord, i les clarianes i ullades de sol seran cada vegada menys freqüents.

Durant el matí s'espera poca pluja, però poden caure alguns primers ruixats a l'extrem sud del país, entre el Montsià o el Baix Ebre. Ràpidament, la pluja s'estendrà cap al nord per les comarques del litoral i prelitoral, de Ponent, passant per les de la Catalunya Central i fins a arribar al Pirineu.

Cel de canvis a Deltebre (Agustí Descarrega)

Arriba la pluja

A partir d'aleshores, la pluja pot afectar pràcticament qualsevol punt del país. Les més importants seran a la meitat sud de la costa i prelitoral i també a la cara sud del Pirineu i Prepirineu occidentals. Poden anar acompanyades de tempesta i alguna pot descarregar amb ganes i deixar quantitats abundants. Per aquest motiu hi ha diversos avisos activats per part del Servei Meteorològic de Catalunya.

Així mateix, la pols en suspensió que va arribar aquest dilluns ajudada pel vent de sud en alçada farà que, quan comenci a caure, la pluja pugui anar acompanyada de fang. Precisament aquest vent de sud es deixarà notar amb algunes ratxes fortes al Pirineu, sobretot a cotes elevades. 

La temperatura a primera hora s'ha mantingut elevada, fins i tot encara més que la d'ahir, amb una nova nit càlida per aquestes dates, amb valors propers als 20 graus a la façana costanera. També ha entrat el vent de fogony de matinada a l'Aran, que ha disparat el termòmetre en alguns casos. Al migdia sí que notarem com el mercuri queda més frenat. A les màximes més elevades els costarà arribar als 25 graus.

El vent de component est es reforçarà de manera transitòria, sobretot a la costa i prelitoral i també a punts de l'Ebre i del sud de Ponent. Anirà girant a component sud a la tarda, alhora que anirà perdent intensitat.

I dimecres

El matí serà de cel tapat i amb xàfecs probables encara a bona part del país. Durant la tarda s'obriran més clarianes, sobretot al sud del país i a la costa i prelitoral. Encara amb possibilitat de pluja sobretot al Pirineu i Prepirineu i, de manera irregular, en altres indrets de l'interior. Contnuarà baixant la temperatura.
