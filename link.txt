La temperatura seguirà per sobre de la mitjana el cap de setmana. Seguirem amb calor molt intensa, si bé refrescarà una mica a l'interior i especialment al Pirineu. Es manté la calitja i la pols en suspensió, un dia més.

 

Barcelona, pols sahariana (Eva Gimeno)

 

Ruixats de matinada al nord de Lleida

Les primeres hores de diumenge, de matinada, seguirem amb alguns ruixats  o llampegades al Pirineu i Prepirineu, principalment occidental, i localment s'escaparà calamarsa. Cel força ennuvolat arreu i temperatura molt alta, que no baixaria fins a trenc d'alba.

 

Diumenge, la calor afluixa a l'interior, perdran un parell de graus o més

El dia començarà xafogós i amb valors tropicals a molts indrets pels núvols nocturns. La calor es mantindrà a la costa i al prelitoral. A l'interior de l'Empordà, la Selva, el Gironès i al Pla de l'Estany s'arribarà als 33-34 graus. A Ponent, la temperatura màxima tocarà els 34-35ºC, entre 2 i 3 graus més baixa que les de dissabte. Al Pirineu poden baixar uns 4 o 5 graus, aquí s'hi notarà força més.

Intervals de núvols i alguns ruixats locals al Pirineu

A primeres hores del dia, el cel encara estarà força ennuvolat i fins a mig matí hi haurà algun ruixat feble a punts del Pirineu i Prepirineu occidental. Després el cel s'aclarirà en general i farà sol. A la tarda es poden repetir alguns ruixats i tronades febles locals al Pirineu.

 

Dilluns assolellat i càlid

El matí serà assolellat amb alguns núvols prims i intervals de núvols baixos a la meitat nord. En general, el dia quedarà serè. A la tarda creixeran algunes nuvolades al Pirineu, Prepirineu i a l'interior de les comarques de Girona. En aquests indrets hi poden caure alguns ruixats aïllats, localment en forma de tempesta. A la resta del país, es mantindrà el sol. Al final de la jornada, el cel s'aclarirà al Pirineu.

 
