La bossa d'aire fred responsable dels xàfecs de dissabte es desplaçarà fins al sud de Sardenya al llarg de diumenge. Tot i que s'aniran imposant les pressions altes, el temps no serà estable del tot.

Darmós, Tivissa(Miquel Escoda)

Neu al Pirineu i xàfecs de tarda

Durant la matinada, s'han anat apagant els últims ruixats sortint per la façana litoral, mentre que continuarà la precipitació retinguda al vessant nord del Pirineu occidental, principalment a l'Aran. Precisament, en aquest sector, entre l'Aran i el nord del Pallars, es mantindrà el dia tapat i amb nevades intermitents, amb una cota de neu que pujarà dels 1.600 cap als 2.000 metres.

A la resta del país, el matí serà assolellat en general, amb núvols residuals i boires a primera hora per la depressió Central, el prelitoral sud i l'extrem nord-est. Aquest núvols aniran de baixa, tret del quadrant nord-est, on estarà més ennvolat durant tot el matí. 

Sortida del sol a Tossa de Mar(Robby Geebelen)

A partir del migdia, es tornaran a desenvolupar ruixats i tempestes d'intensitat moderada. Començaran al llarg del Prepirineu i prelitoral nord, i s'aniran desplaçant cap al sud, en direcció a la Catalunya Central i al prelitoral central. Poden arribar, si bé amb menys força i més dispersos, a punts del litoral central i el nord del Camp de Tarragona. Sembla poc probable que arribin a punts de Ponent o a les Terres de l'Ebre.

Mestral i tramuntana

El vent encara continuarà bufant amb ganes als dos extrems del país, durant el matí. El cerç o mestral tindrà tendència a anar afluixant abans del migdia. La tramuntana ho anirà fent al llarg de la tarda.

Temperatura diürna en ascens

Pel que fa als termòmetres, comencem el dia amb una mica més de fresca matinal, amb baixades de 3 a 6 ºC i amb unes temperatures negatives que han reaparegut a l'alta muntanya.

 

Al migdia, la temperatura ja voldrà començar a recuperar-se en alguns casos, sobretot al Prepirineu i el nord-est, i amb menys força al litoral i el prelitoral central i a la Costa Daurada. En canvi, es mantindrà o baixarà lleugerament a les Terres de Ponent, en punts d'interior del Camp de Tarragona i l'entorn del delta de l'Ebre. Les xifres més altes rondaran els 24 o 25 ºC a Ponent i les Terres de l'Ebre. En general, estarem entre 19 i 22 ºC.

I dilluns...

El temps serà més anticiclònic, però una altra bosseta d'aire fred, que es despenja cap al sud de França i que acabarà passant per la vertical de Catalunya. Es reactivaran xàfecs de tarda localment intensos, al Pirineu, Prepirineu, prelitoral nord i nord de la Catalunya Central.

 
