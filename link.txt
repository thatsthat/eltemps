Després d'un parell de dies més tranquils tenim a les portes l'arribada d'un nou embossament d'aire fred que farà que tornem a parlar de ruixats, xàfecs i tempestes de cara a aquest dissabte. Aquest divendres de moment serà un dia d'impàs, d'ambient molt suau però en què també començarem a notar els primers símptomes de canvi amb l'arribada de més núvols.

Un sol que anirà perdent pistonada

Al matí d'aquest divendres començarem parlant de la presència de núvols baixos després d'una nit poc fresca. Apareixeran a bona part de la Catalunya Central i també de la zona central del litoral i prelitoral. Tindran tendència a trencar-se amb el pas de les hores, tot i que en alguns casos poden fer el ronso fins a migdia o primera hora de la tarda.

Serà a partir del migdia quan comencin a arribar de manera més clara bandes de núvols alts i mitjans que aniran deixant un sol cada vegada més esmorteït i un cel cada vegada més emblanquinat. A aquests núvols hi haurem d'afegir algunes tímides nuvolades que creixeran al Pirineu i Prepirineu o a punts del nord-est, però que no creiem que arribin a deixar precipitació. A última hora del dia, poc abans de mitjanit, pot arribar alguna primera i feble precipitació cap a l'Ebre o el Pirineu més occidental.

Posta de sol a l'Escala (Marta Parés)

Malgrat els núvols, la temperatura toca sostre

Si aquest dijous ja hem tingut un ambient que podríem categoritzar de càlid en alguns casos, aquest divendres encara esperem que el termòmetre acabi de repuntar una mica més. Al matí tornarem a sumar un o dos graus en general, fins i tot més al Pirineu, i començarem el dia amb poca fresca. En general, ens mourem en valors entre 9 i 15 graus a primera hora del matí. Això sí, el termòmetre recularà a punts de l'Ebre o del Camp de Tarragona, on la darrera matinada ha estat molt suau a causa del vent. Les glaçades desapareixeran pràcticament del tot, també a l'alta muntanya.

Al migdia ens mantindrem amb valors semblants als de dijous però amb una lleugera tendència a l'alça que encara farà sumar algunes dècimes en general. Així doncs, tornarem a superar amb escreix els 25 ºC a punts de l'interior i podrem arribar als 27 o 28 ºC a punts del pla de Lleida o a l'interior de la vall de l'Ebre. Fins i tot, no descartem algun valor més proper als 30 que als 28! En general, de 20 a 26. A la costa, la marinada regularà el termòmetre amb una temperatura de l'aigua del mar encara relativament fresca que farà que el termòmetre no es dispari d'una manera tan acusada.

I el cap de setmana

L'arribada d'un solc d'aire fred de cara a divendres a darrera hora i sobretot dissabte comportarà una nova inestabilització del temps, amb un dissabte de ruixats i tempestes que poden afectar bona part de Catalunya. Diumenge sembla que seria un dia més tranquil, amb els últims ruixats que aniran marxant durant la matinada i encara la repetició d'algun xàfec de tarda. La temperatura tornarà a davallar després del repunt clar d'aquests últims dies.
